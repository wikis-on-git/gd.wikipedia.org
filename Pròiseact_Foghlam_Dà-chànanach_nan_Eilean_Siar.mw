Thòisich '''Pròiseact Foghlam Dà-chànanach nan Eileanan Siar''' ann an [[1975]] mar phìleat aig [[Comhairle nan Eilean Siar]], ag amas air clann bhun-sgoile dà-chànanach oideachadh tro mheadhan na [[Gàidhlig]] agus na [[Beurla]], agus tro churraicealam iomchaidh stèichichte air beatha agus [[àrainneachd]] nan eileanan.

'S ann an am fichead [[sgoil]] ann an sgìrean dùthchail anns na h-[[Na h-Eileanan Siar|Eileanan]] a thòisich am Pròiseact, le taic bho Roinn Foghlam an Riaghaltais. Chaidh am pròiseact a leudachadh ann an 1978 gus tuilleadh sgoiltean a thoirt an sàs agus ghabhadh ri poileasaidh dà-chànanach airson sgoiltean an ùghdarrais air fad ann an 1981.

Ghabh sgoiltean ri dòighean-teagaisg ùra ri linn a' Phròiseict, nam measg ionnsachadh agus teagasg stèidhichte sa chiad dol a-mach air beatha agus eòlas na cloinne, pròiseactan agus teamaichean clas mar dhòigh gus curraicealam ceangailte a thabhann, agus fòcas sònraichte air Eòlas Arainneachd agus na h-Ealain Ghàidhlig. Ann an raon nan Ealan Gàidhlig bhathar a-meas aithris sgeulachdan agus sgilean-labhairt eile gu math cudromach agus bha oidhirp air a dèanamh obair-ealain a cheangail ri raointean eile sa churraicealam.

Chaidh grunn sreathan leabhraichean fhoillseachadh mar phàirt den phròiseact, nam measg leabhraichean [[Spàgan]] agus sgeama-leughaidh 'A' Ghrian'. 

Tha tuilleadh fiosrachaidh mun chiad cheum den Phròiseact ann am ''Bilingual Education in the Western Isles, Scotland'' le Iain Moireach ([[Acair Earranta|Acair]], 1984)

==Ceanglaichean a-muigh==

[http://www.scre.ac.uk/spotlight/spotlight7.html Fiosrachadh on Ionad Albannach airson Rannsachadh ann am Foghlam air a' Phròiseact Foghlam Dà-chànanach]

[[Category:Foghlam]]
[[Category:Gàidhlig]]
[[Category:Na h-Innse Gall]]
