Chan eil fios le cinnt air bliadhna a breith no a bàis, ach thathas den bheachd gun do rugadh Sìleas na Ceapaich mu [[1660]] agus gun d' fhuair i bàs mu 1729.

B' e a h-athair Gilleasbaig, Mac Mhic Raghnaill, an 15mh triath aig Clann 'Ic Raghnaill (Dòmhnallaich na Ceapaich). Tha eachdraidh a h-ainm gu math inntinneach.

Gabhaidh a fhreumhan an lorg air naomh Greugach a ruith don [[An Fhraing|Fhraing]] anns an t-seachdamh linn. As an sin tha e coltach gun tàinig e ann an lùib nan Normanach do [[Eirinn]], agus às an sin gu teaghlach rìoghail nan [[Stiùbhartach]] ann an Albainn. Anns [[a' Bheurla]] gheibhear e mar Geillis, Geilis, Gilles no Giles (mar ann an ainm na h-eaglaise mòire ann an [[Dùn Eideann]]). Nas fhaide air adhart tha e a' nochdadh mar Julia no Cicely. 

Phòs i Alasdair Gòrdanach aig an robh tuathanas (Camdail) mu mhìle tuath air far a bheil [[Tom an t-Sabhail]] an-diugh. An ceann tìde, chaidh iad a dh'fhuireach gu Baile Dòrnaidh (Beldorney) faisg air [[Hunndaidh]]. 

Chan eil cus cinnt mun teaghlach aca ach saoilear bhon bhàrdachd aice gun robh còignear mhac ann agus triùir no ceathrar nigheanan. Rinn ogha dhi, Art, a dhachaigh san [[An Spàinn|Spàinn]] agus bha e a' sàs ann am malairt an t-searaidh. 

Nan robh duine airson na ginealaichean a thàinig bho Shìleas a lorg an-diugh is ann don Spàinn a dh'fheumadh e a dhol. Goirid an dèidh 1970 ghabhadh grunn dhiubh an lorg ann am Madrid. Bha an tiotal "Conde de Mirasol" aig aonan dhiubh - Alfonso Gordon y Rodriguez-Casanova. 

Chaidh oighreachd an teaghlaich ann an Albainn a reic, agus tha na tobhtaichean aig pàirt de na togalaichean fhathast rim faicinn ri taobh an rathaid eadar [[Obar Dheathain]] agus Monadh Choinnich (Kennethmont). Tha e follaiseach bhon bhàrdachd aice gur e Seumasach daingeann a bh' innte agus gur ann tro shùilean a cinnich fhèin, na Dòmhnallaich, a bha i a' faicinn na bha a' tachairt na là. 

Bhon bhàrdachd aice fhèin saoilidh sinn gun robh i aotrom na dòigh na h-òige, ach tha e soilleir cuideachd gun tàinig atharrachadh air a sealladh air creideamh, is dòcha ri linn tinneis. Chùm i ri dòighean-adhraidh Caitligeach a daoine fhèin fad a beatha. 

Tha tarraing shònraichte anns a' bhàrdachd aig Sìleas na Ceapaich. Chì sinn i gu tric a' fosgladh nan dorsan air a smuaintean fhèin. Tha doimhneachd mhòr de fhaireachdainnean follaiseach na bàrdachd, còmhla ri blàths boireannaich - rud nach eil ro thric ri fhaicinn ann am bàrdachd an latha anns an robh ise beò. 'S iad na cuspairean as cudthromaiche a tha a' nochdadh na bàrdachd: a teaghlach fhèin, gnothaichean poileataigeach, cumhachan, laoidhean, comhairle do nigheanan, a' chlàrsach agus a ceòl. Ann am bàrdachd mar "Do Fheachd Mhorair Màr" agus na trì pìosan bàrdachd a rinn i air "Latha Sliabh an t-Siorraim", tha beartas de eachdraidh.

Air an làimh eile tha ciùinead iongantach shocair ann am bàrdachd mar "[[Laoidh Mhoire Mhaighdeann]]". Ann an "[[Cumha Bàs a Fir agus a h-Ighne]]", chì sinn lomnachd gheur a cràidh phearsanta. 
	
Tha sgeul gu bheil an duine aig Sileas air adhlacadh ann am Morthlach (Mortlach) ann am Banbh, agus thathar den bheachd gur ann an sin a tha i fhèin air a h-adhlacadh cuideachd.
