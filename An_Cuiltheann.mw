=An Cuiltheann=

==Ainmean Àite a’ Chuiltheinn==
[[Image:Tuath air Sgurr Alasdair.jpg|thumb|right|250px|Bho mhullach Sgurr Alasdair, a' coimhead tuath]]
Bidh an sluagh, gu h-àraidh daoine nach eil às an [[an t-Eilean Sgitheanach|Eilean Sgitheanach]] a’ cleachdadh am facal airson gach beinn eadar [[Loch Ainort]] agus [[Gleann Breatail]], agus cuiridh iad na h-ainmean [[Beurla]] ''The Red Cuillin(s)'' agus ''The Black Cuillins'' orra. Chan eil Cuiltheann Dearg no a leithid ann anns a’ Ghàidhlig agus cleachdar Na Beanntan Dearga no Na Binnein Dearga airson beanntan air taobh an ear [[Gleann Sligeachain]]. Tha feadhainn eile a’ gabhail a-steach Blabheinn a tha air taobh thall na Binnein Dearga a chionn ’s gu bheil cruth na beinne coltach ri cruth a’ Chuiltheinn fhèin. 
’S e monadh a th’ anns a’ Chuiltheann agus ’s e aonad a th’ ann. Chan eil feum air ainm anns a’ chruth iolra coltach ri The Cuillins, ainm a bhios mòran daoine  a’ cleachdadh  gun fhios nas fheàrr.

==An Cuiltheann==
[[Image:Rubha an Dùnain 2.jpg|250px|right|thumb|An Cuilthionn: na beanntan as fhaide deas air am faicinn bho [[Rubha an Dùnain]], bho cheàrr: Sgurr na Banachdaich, Sgurr Dearg, Sgurr MhicCoinnich, Sgurr Sgumain (a' cur Sgurr Alasdair am falach), Sgurr Dubh an Dà Bheinn, Sgurr nan Eag, Garsbheinn]]
Chan eilear cinnteach idir cò às a tha an t-ainm An Cuiltheann a’ tighinn agus chan eil fiù ’s fios aig na sgoilearan dè an [[cànan]] a thàinig an t-ainm às. Tha Forbes <ref name=" Forbes"> Forbes, Alexander R. 1923; The Place-Names of Skye. Paisley: Alexander Gardner</ref>
a’ smaoineachadh gur e facal [[Gàidhlig]] a th’ ann a tha a’ tighinn bho “Cuilionn”. Tha e a’ toirt dòighean sgrìobhaidh eadar-dhealaichte cuideachd, mar eisimpleir Cuilfhionn, Cuildhean agus Cuilion. Tha Drummond  <ref name=" Drummond "> Drummond, Peter 1992. Scottish Hill and Mountain Names. Glasgow: Scottish Mountaineering Trust</ref>
dhen bheachd ge-tà nach eil seo coltach air sgàth ’s nach bi beanntan le ainmean chraobhan ainmeachadh às dèidh cruth na beinne (no a’ mhonaidh) ach às dèidh craobhan a tha a’ fàs air a’ bheinn. Agus ma thèidear dhan Chuiltheann chan fhaicear ach glè bheag de Chuilionn ann Gleann Breatail. Tha Drummond a’ smaoineachadh gur e ainm Lochlannach a th’ ann an Cuillin agus tha e a’ tighinn bhon seann fhacal Lochlannach kjølen, a tha a’ ciallachadh druim bheann no monadh àrd agus cuideachd druim bàta. Tha Iain Mac an Sporain dhen bheachd gur e mìneachadh coltach a th’ ann an kjølen a chionn ’s gum faicear monadh leis an ainm kjølen anns an [[Nirribhidh]] cuideachd.  Tha e a’ dol le Drummond agus a’ tuigsinn an ainm mar druim àrd monadh agus druim bàta. Tha am mìneachadh seo coltach air adhbharan eadar-dhealaichte. Tha ainmean Gàidhlig air a’ mhòir-chuid de na beanntan anns a’ Chuiltheann ach tha ainm Lochlannach air a’ mhonaidh fhèin nam beann. Tha seo a’ toirt dealbh cultarach air a’ chùis. Nuair a thàinig na Lochlannaich dhan Eilean Sgitheanach is coltach gun d’ fhuair iad sealladh air na beanntan àrda seo bho astair mhòr, agus is coltach gun do chleachd iad airson stiùiridh air a’ mhuir iad. Mar sin chuir iad ainm air na chunnaic iad agus cha robh ùidh mhòr aca anns na beanntan singilte, ach ann an cruth na tìre, agus tha seo a’ sealltainn aonad nam beann. A rèir Richard Cox chan eil am mìneachadh seo coltach air adhbharan fuaimneach. Is  e fuaimreag fada a th’ anns an /ø/ ann an kjølen ach gur e fuaimreag goirid a th’ ann ann an Cuiltheann, a chionn ’s nach urrainn dha fuaimreag fada a bhith ro “lth”. Mhìnich e cuideachd gur e /k/ leathann a th’ ann ann an Cuiltheann ach ’s e /kj/ caol a th’ ann ann an kjølen. Agus gur e /n/ leathann a thathar a’ cluinntinn ann an Cuiltheann ach /n/ caol ann an kjølen. Co-dhiù, tha Iain Mac an Sporain cinnteach gur e ainm Lochlannach a th’ ann agus mhìnich e gur coltach gun do dh’atharraich na fuaimnean sin tro na linntean. Chan eilear idir cinnteach dè tha fìor agus sgrìobh Iain Mac an Tàilleir<ref name=" Mac an Tàilleir"> Mac an Tàilleir, Iain 2001. Scottish Placenames</ref> 
gun robhar a’ feuchainn ri mìneachadh fhaighinn ach nach eil dearbhadh sàsach ann.

===Sgùrr Alasdair===
[[Image:Sgurr alasdair.jpg|right|250px|thumb|'''Sgurr Alasdair''' (sa mheadhain), a' bheinn as àirde san Eilean Sgitheanach. Tha Sgurr Theàrlaich air   an làimh cheàrr is Sgurr Sguman air an làimh cheart dhen dealbh]]
Shreap Alexander Nicolson Sgùrr Alasdair ann an [[1873]] airson a’ chiad turais, agus thathar ag ràdh gur esan a’ chiad duine a sheas air a mullach. Às dèidh do Norman Collie faighinn a-mach ann an 1887 gur h-i Sgurr Alasdair a’ bheinn às àirde sa Chuilthionn, chuireadh ainm Alasdair air. Ach ged a thathar ag innse gur esan a’ chiad duine a bh’ ann tha rud iongantach mun sgeulachd sin. Chaidh cìobair ionadail, fear Aonghas MacRath, còmhla ri Nicolson air a’ chiad chuairt aige agus lean esan e dhan mhullach. Tha sin a’ toirt a chreidsinn gun robh Aonghas eòlach sna beanntan mar thà, agus dh'fhaodadh sin ciallachadh nach b'e Nicolson idir a’ chiad duine a sheas air mullach Sgùrr Alasdair. Chanadh daoine ionadail Sgùrr Lagain  <ref name=" Forbes"/> 
rithe bho thùs agus chleachd Alexander Nicolson fhèin an t-ainm sin.

===Sgùrr Thearlaich===

Chaidh Sgùrr Thearlaich ainmeachadh às dèidh an t-sreapadair ainmeil Charles Pilkington. ’S e ball dhen ''Scottish Mountaineering Club'' a bh’ ann agus stiùirich esan, ann an [[1887]], a’ chiad dìreadh dhen a’ bheinn air an robh ''North-East Peak''  <ref name=" Forbes"/> 
gu ruige sin. Is iongantach gun robh ainm Beurla air a’ bheinn, oir tha ainmean Gàidhlig air na beanntan eile air fad agus chan eil e coltach gur e sin an t-ainm a bha air Sgùrr Thearlaich bho thùs.

===Sgùrr Thormaid===

Chaidh Sgùrr Thormaid ainmeachadh às dèidh Norman Collie a bha na bhall anns an Scottish Mountaineering Club cuideachd agus a’ sreap anns a’ Chuiltheann còmhla ris na sreapadairean shuas. Tha leac aig taobh an iar-tuath Sgùrr Mhic Coinnich leis an ainm Collie’s ledge.

===Sgùrr Thuilm===

Tha Forbes  <ref name=" Forbes"/> 
a’ smaoineachadh gur e an Sgùrr aig Tulm a th’ ann an Sgùrr Thuilm agus gur e an aon duine a th’ ann leis an robh Caisteal Dùn Tuilm ann an Tròndairnis. Tha e a’ mìneachadh nach eil an t-ainm a’ tighinn bhon fhacal tolm a tha a’ ciallachadh cnoc.

===Sgùrr MhicCoinnich===

Tha Sgùrr MhicCoinnich air ainmeachadh às dèidh John MacKenzie, sreapadair is fear-stiùiridh às an Eilean Sgitheanach, a bha a’ sreap còmhla ri Norman Collie. Is iongantach gu bheil ainm a shloinneadh air a’ bheinn sin agus ainmean nan ciad ainmean nan sreapadairean shuas.

===Sgùrr nan Gillean===

Chan eilear cho cinnteach mi dheidhinn mìneachadh ainm Sgùrr nan Gillean. Tha e a’ coimhead soilleir air a’ chiad sealladh, ach an àite gillean a tha a’ ciallachadh “balaich”, tha Drummond  <ref name=" Drummond "/> 
a’ cur an aire gillean mar ainm Lochlannach a tha a’ tighinn bho gil, a tha a’ ciallachadh ”sgoltadh”. Tha an dà mhìneachadh coltach. Tha beàrnan mòra eadar na còig binnein aig Sgùrr nan Gillean agus tha iad glè fhollaiseach gu h-àraidh bhon ear-thuath, ach chan fhaicear sin bhon mhuir. Mas e balaich a th’ anns na gillean, ’s e a’ cheist cò na gillean. Mas e fir a bh’ ann a bha a’ sreap còmhla ri Alexander Nicolson, bhiodh e neònach nach eil ainmean coltach ri Sgùrr Alasdair agus Sgùrr Thormoid air Sgùrr nan Gillean. Tha Alexander Nicolson a’ bruidhinn mu dheidhinn Sgùrr nan Gillean ann an artaigeal anns an Scottish Mountaineering Club Journal. <ref name=" Nicolson"> Nicolson, Alexander 1892. “Skye and Sgur-Nan-Gillean in 1865” Scottish Mountaineering Club Journal Vol. 2  No. 3</ref>
Tha sin a’ ciallachadh gun d’ fhuair a’ bheinn a h-ainm na bu tràithe na 1865.

===Garsbheinn & Blàbheinn===
[[Image:Blà-bheinn & gealach.jpg|right|250px|thumb|Blàbheinn (làimh cheàrr), a' Chlach Ghlas & Garbheinn air am faicinn bho Chille Bhrìghde]]
Chan eil Forbes  <ref name=" Forbes"/> 
cinnteach cò às a tha a’ chiad eileamaid aig Garsbheinn a’ tighinn ach tha e a’ cur an aire gu bheil  e a’ tighinn bhon fhacal Ghàidhlig gàirsinn. Tha mi fhìn dhen bheachd ge-tà gur coltach gur e ainm Lochlannach a th’ ann. Thuirt Richard Cox ann an òraid aig Rannsachadh na Gàidhlig 2006 gu bheil beachd sònraichte aige mu dheidhinn bheann aig a bheil -bheinn mar dàrna eileamaid dhen ainm. Tha e a’ smaoineachadh gur e ainmean Lochlannach a th’ annta a b’ àbhaist a bhith nam Bla Fjall agus mar sin air adhart agus gun do dh’atharraich an dàrna h-eileamaid Lochlannach gu eileamaid Gàidhlig agus gun do chum na Gàidheil a’ chiad eileamaid. Tha mi a’ smaoineachadh gu bheil sin coltach a chionn ’s gu bheil structar Lochlannach a th’ aig na h-ainmean sin. Ann an ainmean Lochlannach thig am buadhair ron ainmear, ach anns a’ Ghàidhlig thig am buadhair às a dhèidh. Gu tric tha ainmean Lochlannach aig na beanntan a chìthear bhon mhuir, agus ’s i a’ bheinn aig ceann deas a’ Chuiltheinn a th’ ann an Garsbheinn agus chìthear bhon mhuir i gun teagamh.

===Sgùrr a’ Ghreadaidh===

Tha Forbes dhen bheachd gu bheil an t-ainm Sgùrr a’ Ghreadaidh a’ tighinn bho “ghreadadh”. ’S urrainn dha a bhith a’ ciallachadh “strì” (mar eisimpleir strì a sreap suas  <ref name=" Forbes"/>, air sgàth ’s gu bheil e cruaidh am mullach a ruigsinn. ’S urrainn dha a bhith a’ ciallachadh sèideadh làidir na gaoithe cuideachd.

===Sgùrr a’ Mhadaidh, Sgùrr an Gobha, Bruach na Frìthe, Sgùrr na Banachdaich===

’S e seann ainmean a th’ ann an ainmean le [[beathach|beathaichean]] is dathan. Gu tric tha ainmean bheathaichean air beanntan anns air feadh an t-[[an Saoghal|saoghail]]. Tha ainmean bheathaichean air cuid de na h-àiteachan anns a’ Chuiltheann. Mar eisimpleir Sgùrr a’ Mhadaidh, Sgùrr an Gobha. Tha Bruach na Frìthe ceangailte ri beathaichean cuideachd, oir ’s e coille fèidh a th’ ann am frìth.
Chan eil a’ chùis seo soilleir le Sgùrr na Banachdaich. Tha Mac an Tàilleir <ref name="Mac an Tàilleir"/> 
a’ cur air adhart gu bheil “banachdach” a’ ciallachadh “banachag” agus bhiodh sin a’ ciallachadh gun cleachte an sgìre sin airson banachaigeachd. Tha Forbes ge-tà dhen bheachd gu bheil “banachdach” a’ tighinn bho na creagan breacte coltach ris an tinneas ris an canar banachdach. Tha Forbes  ag ràdh cuideachd gu bheilear a’ cluinntinn Banaraich agus Bànaraich gu h-ionadail, agus bhiodh sin a’ dol leis a bheachd aig Mac an Tàilleir.

===Sgùrr Dubh, Sgùrr Dearg, Clach Glas, Blabheinn===
[[Image:In Pin.jpg|thumb|250px|right|'''Adharc an Sgurr Dheirg''', no an ''Inaccessible Pinnacle'' mar a theirear rithe sa Bheurla]]

Chan e rud iongantach a th’ ann gu bheil ainmean dathan air cuid de bheanntan. Gu tric tha na dathan sin an crochadh air a’ chreig agus cuideachd dè an dath a tha mar eisimpleir solas an fheasgair a’ cur orra. Anns a’ Chuiltheann chìthear Sgùrr Dearg, Sgùrr Dubh Mòr agus Sgùrr Dubh Beag, agus agus beagan taobh a-muigh a’ Chuiltheinn Clach Glas agus Blabheinn. 

===Sgùrr an Fheadain===

’S e fear inntinneach a th’ ann an Sgùrr an Fheadain a thaobh ainmeachadh. Tha an t-ainm a’ tighinn bhon fhacal “feadan” no. Tha sgoltadh mòr a’ ruith bho mhullach gu bonn na beinne agus canaidh saoghal sreap ris Waterpipe Gully. Tha coltas feadain air an sgoltadh sin agus dh’ainmeachadh a’ bheinn agus an sgoltadh às a dhèidh.

===Am Baisteir===

Tha sgùrr àraidh ri taobh Sgùrr nan Gillean leis ain ainm Am Baisteir. Cha robh ciall an ainm an còmhnaidh soilleir agus tha dà mhìneachadh ann co-dhiù. Dh’eadar-theangaichear Am Baisteir gu tric mar “executioner” (bhon fhacal “bàsadair”) ach feumar ràdh gur e “crochadair” <ref name=" Drummond "/> a th’ ann an “executioner”. Tha Dwelly a’ moladh “baptiser” airson Baisteir agus sin am mìneachadh as cumanta airson an ainm sin an-diugh. Ma chìthear cruth an sgùrra tha an dà mhìneachadh coltach. Tha creag mhòr gu h-ìosal den mhullach a tha biorach agus air a bheil cruth iongantach. ’S urrainnear sin fhaicinn mar làmhag a’ chrochadair no mar ceann sagairt  <ref name=" Drummond "/> a’ cromadh chun leanaibh airson a bhaisteadh.

===Sgùrr nan Eag===

Tha Sgùrr nan Eag gu math creagach agus tha pailteas de dh’eagan air a mhullach. Ann an droch shìde chan eil e follaiseach cò an t-eag as àirde, agus tha sin a’ mìneachadh ciall an ainm. 

===Sgùrr Sgumain===
[[Image:Sgurr Dubh an Dà Bheinn.jpg|right|250px|thumb|Sgurr Mhic Choinnich (làimh cheàrr), Sgurr Sgumain is Sgurr Dubh an Dà Bheinn air am faicinn bho [[Rubha an Dùnain]]]]
Tha an t-ainm Sgùrr Sgumain a’ tighinn bho “Sguman”. ’S e facal Gàidhlig a th’ ann airson beinne le cruth staic. Chleachdar am facal cuideachd airson soitheach a chleachdar gus uisge a chur a-mach à bàta <ref name=" Forbes"/> . Tha An Sguman cuideachd faisg air a’ Chuiltheann eadar na beanntan agus a’ mhuir. Tha pàirt air Sgùrr Sgumain leis an ainm An Cìoch, ’s e creag mhòr a th’ ann a tha a’ tighinn a-mach à taobh Sgùrr Sgumain coltach ri cìoch. Canar ris Cìoch An Sgumain cuideachd (no Cioch a Sgumain ann an Forbes <ref name=" Forbes"/> )

=Tùsan=
<references/>


===Faclairean===

* Dwelly, Edward 1902-1911. Illustrated Gaelic - English Dictionary. Birlinn (2001) ISBN 090177121X 

* Mark, Colin 2004. The Gaelic  - English Dictionary. London: Routledge ISBN 0415297613

===Mapaichean===

* Ordnance Survey Landranger  32. South Skye & Cuillin Hills. 1994

* Ordnance Survey Explorer 411 Skye - Cuillin Hills, Soay. 1994

===Làrach-Lìn===
* [http://www.somhairlemacgilleain.org/bardachd/a/an_cuilitheann_e1.htm www.somhairlemacgilleain.org]


[[Category:Cruinn-eòlas]]
[[Category:Alba]]
[[Category:An t-Eilean Sgitheanach]]

[[en:Cuillin]]
