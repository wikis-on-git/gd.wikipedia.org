[[Image:George Santayana.jpg|thumb|right|Seòras Santayana]]
'''Seòras Santayana''' – Feallsanach agus Bàrd ([[1863]]-[[1952]])

Rugadh Santayana ann am [[Madrid]], ach fhuair e a àrach òg ann an [[Ávila]], baile na mna crabhaich iomraiteiche Teresa de Jesús.  Aig a bhaisteadh fhuair e an t-ainm '''Jorge Agustín Ruíz de Santayana y Borrás''', ach tha e nas aithnichte an diugh mar [[feallsanachd|fheallsanach]], [[bàrd|bhàrd]] agus sgrìobhadair fon ainm Beurla George Santayana. Bha a mhàthair pòsta aig George Sturgis, marsanta bho [[Boston|Bhoston]], agus fhuirich i anns a’ bhaile sin gu bàs a fir ann an 1857.  Ann an 1861 thill i agus  a cloinn do Mhadrid, far a phòs i sean charaid dan ainm Agustín Santayana.  Ghabh an teaghlach còmhnaidh ann an Madrid agus Ávila, ach ann an 1869 chaidh màthair Sheòrais agus a triùir cloinne le Sturgis air ais do Bhoston. Lean Agustín agus Seòras i ann an 1872, ach a chionn ‘s nach do chord Boston ris, thill a na aonar a dh’ Ávila, far a dh’ fhuirich e fad a bheatha an dèidh sin. Chaidh Seòras a dh’ [[Oilthigh Harvard]], agus ann an 1886 chuir e seachad àireamh bhliadhna ann am [[Berlin]], far a sgrìobh e tràchtas. 	 Ged a chùm Santayana a nàiseantach [[an Spàinn|Spàinnteach]] fad a bheatha , sgrìobh e a leabhraichean anns a’ [[Beurla|Bheurla]], oir is ann ‘s [[na Stàitean Aonaichte]] a dh’ thuinich agus a dh’ oibrich e gus a’ bhliadhna 1912,  nuair a leig e dheth a dhreuchd agus chaidh e a dh’ fhuirich anns [[an Roinn-Eòrpa]] (Ávila, [[Paris]] agus [[Àth nan Damh|Àth an Dàimh]] (Oxford).  Mu dheireadh, rinn e imrich don [[an Ròimh|Ròimh]], far an do chaochail e  ann an 1952.  Rè a dhà fhichead bliadhna anns an Roinn-Eòrpa sgrìobh e naoi leabhraichean deug. Cha do phòs e riamh.

A-measg a [[bàrdachd|bhàrdachd]], tha a dhàn fada  Odes (5 earrannan agus 43 rann ) gu h-àraid sgoinneil, domhainn, feallsanachail.   Chaidh eadar-theangachadh [[Gàidhlig]] de Odes foillseachadh ann an  GAIRM, Àireamh 109 (An Geamhradh 1979-80).  
Seo cuid de na rainn às an eadar-theangachadh Gàidhlig:

Dàin

II

(”My heart rebels against this generation”)


:Tha dubh-ghràin agam do mo linn ‘s mo chinneadh
:A mholas saorsa, ach na thràill don t-saibhreas,
:‘S a triall gach là fo uallach an-uasal,
:Mòr as a mhàireach.

:Gun àit’ son tàmh tràth-nòin no faire-oidhche.
:Gun tlachd fo nèamhan ann an deò na beatha!
:Truagh iad fhèin, càrnaidh iad maoin is sealbh,
:Sanntach air buannach
.


III

(“Gathering the echoes of forgotten wisdom”)

:‘Trusadh mac-talla gliocais air dhì-chuimhne,
:‘S èignicht’ le rùn sàr-euchdach, dàna, uaibhreach,
:Dh’iarr Columbus oirthir òr nan Innsean
:Fa chomhair Roinn-Eòrpa.

:Thug e don t-saoghal saoghal eile, ‘s lèir-sgrios
:Do thìrean neo-chiontach, sruth-ghràdhach, sàmhach,
:Mhallaich e ‘n Spàinn le seasg-òr, is do Pheadair
:Ghèill e na h-Andes.

:Dè ‘nis an t-euchd a dh’fhàg thu dhuinn, Cholumbuis?
:Ciod e an t-urram do do shliochd, Mhagellain?
:Gach là nì daoine saibhir cuairt an t-saoghail
:Air son dibhearsain.

:Agus dè‘m math a th’againn o bhur cunnart?
:Talamh nas lugha ‘s dùil nas lugh’ ri flaitheas,
:Lùghdaich sibh luach òir, ‘s a’ tromhas cuain,
:Chunnt sibh na h-innsean.


V

(“Of thee the Northman by his beachèd galley”)
:Chunnaic an Lochlannach ri taobh a bhìrlinn
:Thus’ ann an aisling, ‘Mhuir-na-meadhan-tìre,
:Fon fhuar Chrann-arain, agus e ag iondrainn
:Samhraidh is solais.

...............................

:Thusa, neo-challaicht’, deònach air bhith callaicht’,
:Thagair an Ròimh thu gus an deach’ i sgriosadh,
:Agus a-nis tha’n Sasunnach gad coimhead,
:Seasmhach is uasal.

:Ach ‘s coma dhuit, cho fad ‘s nach reòdh an geamhradh
:Na fuarain agad, is nach tachd Sahàra
:Le gainneich uabhasach do long-phuirt shìtheil
:Dionta le creagan.

:Suarach dhuit co shaltaireas do chòrsa:
:Coma dhomh cuideachd, ‘s mi bho àrd-ros fraochach,
:Cùbhraidh, ag amharc air do bhoidhcheid shìorraidh,
:Sòlas nan daoine.

==Iomradh==
*Gheibhear an duan iomlan ann an GAIRM Àireamh 109.

[[Category:Bàrdachd]]
[[Category:An Spàinn]]

[[de:George Santayana]]
[[en:George Santayana]]
[[es:George Santayana]]
[[fi:George Santayana]]
[[fr:George Santayana]]
[[io:George Santayana]]
[[it:George Santayana]]
[[ja:ジョージ・サンタヤーナ]]
[[pl:George Santayana]]
[[pt:George Santayana]]
[[ru:Сантаяна, Джордж]]
[[sk:George Santayana]]
[[sl:George Santayana]]
[[sv:George Santayana]]
[[sw:George Santayana]]
