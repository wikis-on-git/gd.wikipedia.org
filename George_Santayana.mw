Seòras Santayana – Feallsanach agus Bàrd (1863-1952)

Rugadh Santayana ann am Madrid, ach fhuair e a àrach òg ann an Ávila, baile na mna crabhaich iomraiteiche Teresa de Jesús.  Aig a bhaisteadh fhuair e an t-ainm Jorge Agustín Ruiíz de Santayana y Borrás, ach tha e nas aithnichte an diugh mar fheallsanach, bhàrd agus sgrìobhadair fon ainm Beurla ''George'' Santayana. Bha a mhàthair pòsta aig George Sturgis, marsanta bho Bhoston, agus fhuirich i anns a’ bhaile sin gu bàs a fir ann an 1857.  Ann an 1861 thill i agus  a clannnn do Mhadrid, far a phòs i sean charaid dan ainm Agustín Santayana.  Ghabh an teaghlach còmhnaidh ann an Madrid agus Ávila, ach ann an 1869 chaidh màthair Sheòrais agus a triùir cloinne le Sturgis air ais do Bhoston. Lean Agustín agus Seòras i ann an 1872, ach a chionn ‘s nach do chord Boston ris, thill a na aonar a dh’ Ávila, far a dh’ fhuirich e fad a bheatha an deidh sin. Chaidh Seòras a dh’ oilthigh Harvard, agus ann an 1886 chuir e seachad àireamh bhliadhna ann am Berlin, far a sgrìobh e tràchtas.  Ged a chùm Santayana a nàiseantach Spàinnteach fad a bheatha , sgrìobh e anns a’ Bheurla, oir is ann ‘s na Stàitean Aonaichte a dh’ thuinich agus a dh’ oibrich e gus a’ bhliadhna 1912,  nuair a leig e dheth a dhreuchd agus chaidh e a dh’ fhuirich anns an Roinn-Eòrpa (Ávila, Paris agus Àth an Dàimh (Oxford).  Mu dheireadh, rinn e imrich don Ròimh, far an do chaochail e ann an 1952.  Rè a dhà fhichead bliadhna anns an Roinn-Eòrpa sgrìobh e naoi leabhraichean deug. Cha do phòs e riamh.
A-measg a bhàrdachd, tha a dhàn fada ''Odes'' (5 earrannan agus 43 rann ) gu h-àraid sgoinneil, domhainn, feallsanachail.   Chaidh eadar-theangachadh Gàidhlig de ''Odes'' foillseachadh ann an  GAIRM, Àireimh 109 (An Geamhradh 1979-80).  
Seo cuid de na rainn às an eadar-theangachadh Gàidhlig:


== Dàin ==

II

(”My heart rebels against this generation”)


:"Tha dubh-ghràin agam do mo linn ‘s mo chinneadh
:"A mholas saorsa, ach na thràill don t-saibhreas,
:"‘S a triall gach là fo uallach an-uasal,
:"Mòr as a mhàireach.

:"Gun àit’ son tàmh tràth-nòin no faire-oidhche.
:"Gun tlachd fo nèamhan ann an deò na beatha!
:"Truagh iad fhèin, càrnaidh iad maoin is sealbh,
:"Sanntach air buannach.



III

(“Gathering the echoes of forgotten wisdom”)

:"‘Trusadh mac-talla gliocais air dhì-chuimhne,
:"‘S èignicht’ le rùn sàr-euchdach, dàna, uaibhreach,
:"Dh’iarr Columbus oirthir òr nan Innsean
:"Fa chomhair Roinn-Eòrpa.

:"Thug e don t-saoghal saoghal eile, ‘s lèir-sgrios
:"Do thìrean neo-chiontach, sruth-ghràdhach, sàmhach,
:"Mhallaich e ‘n Spàinn le seasg-òr, is do Pheadair
:"Ghèill e na h-Andes.

:"Dè ‘nis an t-euchd a dh’fhàg thu dhuinn, Cholumbuis?
:"Ciod e an t-urram do do shliochd, Mhagellain?
:"Gach là nì daoine saibhir cuairt an t-saoghail
:"Air son dibhearsain.

:"Agus dè‘m math a th’againn o bhur cunnart?
:"Talamh nas lugha ‘s dùil nas lugh’ ri flaitheas,
:"Lùghdaich sibh luach òir, ‘s a’ tomhas cuain,
:"Chunnt sibh na h-innsean.


V

(“Of thee the Northman by his beachèd galley”)

:"Chunnaic an Lochlannach ri taobh a bhìrlinn
:"Thus’ ann an aisling, ‘Mhuir-na-meadhan-tìre,
:"Fon fhuar Chrann-arain, agus e ag iondrainn
:"Samhraidh is solais.

...............................


:"Thusa, neo-challaicht’, deònach air bhith callaicht’,
:"Thagair an Ròimh thu gus an deach’ i sgriosadh,
:"Agus a-nis tha’n Sasunnach gad coimhead,
:"Seasmhach is uasal.

:"Ach ‘s coma dhuit, cho fad ‘s nach reòdh an geamhradh
:"Na fuarain agad, is nach tachd Sahàra
:"Le gainneich uabhasach do long-phuirt shìtheil
:"Dionta le creagan.

:"Suarach dhuit co shaltaireas do chòrsa:
:"Coma dhomh cuideachd, ‘s mi bho àrd-ros fraochach,
:"Cùbhraidh, ag amharc air do bhoidhcheid shìorraidh,
:"Sòlas nan daoine.
