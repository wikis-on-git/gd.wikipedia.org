[[File:Horse fly Tabanus 2.jpg|thumb|right|250px|Creithleag-nan-each]]
Tha '''a' chreithleag''' a-measg feadhainn de na [[cuileag|cuileagan]] as motha air an t-saoghal. Tha '''creithleag-nan-each''' air ainmeachadh air sàilleabh mar a bhios an tè bhoireann a' lotadh an [[each|eich]] as t-samhradh, 's iad nan sgaothan ag iadhadh mun cuairt dha, a' dol an sàs na chliathaichean agus na chòsan agus ga chlaoidh gu searbh.

== Dòigh-ghintinn ==

'S i a' chreithleag bhoireann a-mhàin a lotas an t-each air an dòigh seo gun fhios dhith ach a chum a gnè fhèin a chumail suas. Tha i ga tilgeil fhèin gu cruaidh a-measg [[fionnaidh]] an eich, far am bheil i a' suidheachadh nan [[ugh|uighean]] aice, agus air dhaibh bhith air an còmhdachadh le stuth de nàdar [[glaodh|glaoidh]], tha iad a' leantainn gu teann an sàs ann an [[sròn]] an eich. Ann an sin, laighidh iad beagan làithean, gus am fàs [[daolag]] bheag annta. Tha e na chleachd aig an each a bhith ga imleachadh fhèin gu tric, agus nuair a bhios e a' dèanamh sin, tha e a' briseadh nan uighean meanbha sin, agus tha na daolagan a bha annta a' dol an sàs na [[teanga|theangaidh]] agus air an giùlan sìos do bhroinn an eich maille ri a [[lòn|lòin]]. Tha iad a' dol gu teann an sàs ann an [[stamag]] an [[ainmhidh]], far am bheil iad gan ceangladh fhèin gu cruaidh le dà [[dubhan|dhubhan]] a tha air gach taobh dhe am [[beul]]. Tha iad a' fantainn gu stòlda san àite sin rè mhìosan a' gheamhraidh, far am bheil iad air am beathachadh gu seasgair le stuthannan àraidh a tha san stamag.

Aig deireadh an earraich, tha iad a' call an greim fhèin dhen [[craiceann|chraiceann]], air an robh iad cho fada an sàs, agus tha iad air an tilgeil a-mach ann an [[inneir]] an eich a thug caidreamh cho fada dhaibh. A cheann seo tha iad gan nochdadh fhèin ann an cruth eile mar chnaimheagan beaga, cruinn, agus tha iad a' gabhail fasgaidh, ann an sin, san [[talamh]]. Mar seo, tha iad nan laighe gun charachadh gus an tig am blàths. An sin, dùisgidh iad suas nan làn neart agus beòthalachd mar chuileagan a tha cumadail nan dealbhadh, a tha ro làidir a-rèir am meud, agus ro neo-bhàigheil ri duine agus ainmhidh le an [[gathan|gathannan]] geur.

== Iomraidhean ==

*[http://www.smo.uhi.ac.uk/en/leabharlann/mactalla/vol5/09/57.jpg Mac-Talla, Lùnastal 29, 1896; d1]




[[Category:Beathaichean]]

[[bar:Brèim]]
[[chr:ᏓᎦᎦ]]
[[cv:Пăван]]
[[de:Bremsen]]
[[en:Horse-fly]]
[[es:Tabanidae]]
[[et:Parmlased]]
[[eu:Ezpara]]
[[fi:Paarmat]]
[[fr:Tabanidae]]
[[he:טבניים]]
[[hu:Bögölyfélék]]
[[io:Tabano]]
[[is:Kleggjar]]
[[it:Tabanidae]]
[[ja:アブ]]
[[ka:მაწუხელასებრნი]]
[[ko:등에]]
[[lb:Beelen]]
[[li:Sjeldaeze]]
[[lt:Sparvos]]
[[nl:Dazen]]
[[no:Klegger]]
[[pl:Bąkowate]]
[[pt:Tabanidae]]
[[qu:Tak'a]]
[[ru:Слепень]]
[[sco:Cleg]]
[[sv:Bromsar]]
[[te:జోరీగ]]
[[uk:Ґедзі]]
[[zh:虻]]
