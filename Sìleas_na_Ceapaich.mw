B' i '''Sìleas na Ceapaich''', no Sìleas NicDhòmhnaill (c.1660 - c.1729), nighean Ghilleasbuig, Mhic 'ic Raghnaill, 15mh Triath [[Dòmhnallaich na Ceapaich]].

Phòs Sìleas Alasdair Gòrdanach agus rinn iad an dachaigh ann am Baile Dhòrnaidh, faisg air Hunndaidh. Tha làrach na dachaigh aca fhathast ri fhaicinn air an rathad eadar [[Obar Dheathain]] agus Monadh Choinnich. Tuigear o bhàrdachd Shìlis gun robh còignear mhac aca agus co-dhiù triùir no 's dòcha ceathrar inghean.

Tha tòrr de bhàrdachd Shìlis a' nochdadh faireachdainn làidir [[na Seumasaich|Seumasach]]. Nam measg seo tha:
* ''Do Fheachd Mhorair Màr''
* ''Oran air là [[Blàr Sliabh an t-Siorraim|Sliabh an t-Siorraim]]''
Bha creideamh làidir Caitligeach aice agus tha seo ga nochdadh anns na laoidhean aice, nam measg:
* ''Laoidh Mhoire Mhaighdeann''
Bha a' bhàrdachd aice a' nochdadh uallaichean a' chinnidh aice, na Dòmhnallaich, ach cuideachd uallaichean an teaghlaich aice fhèin, gu sònraichte ann an:
* ''Cumha Bàs a Fir agus a h-Ighne''
* ''Marbhrann air Bàs a Fir''

Tha e soilleir bho ìomhaighean agus meataireachd na bàrdachd aig Sìleas gun robh i, mar nighinn chinn-chinnidh, foghlamaichte a thaobh bàrdachd na Gàidhlig. Tha a bàrdachd cuideachd a' toirt dhuinn sealladh air beachdan bhoireannach, an dà chuid a thaobh ghnothaichean pearsanta mar a tha comhairle do nighinn air caran an t-saoghail, call chloinne agus cèile agus creideamh, ach cuideachd air mar a bhathar a' meas thachartasan mòra na linne: <br><br>

''Oran do Alasdair Ghlinnne Garadh''

Alasdair à Gleanna Garadh,<br>
Thug thu an-diugh gal air mo shùilean;<br>
'S beag iongnaidh mi bhith trom chreuchdach:<br>
'S tric ga reubadh as ùr sinn.<br>
Dearcair dhomhsa bhith gan osnaich<br>
'S meud an dosgainn th' air mo chàirdean;<br>
'S tric an t-eug oirnn a' gearradh,<br>
Taghadh nan darag as àirde.<br><br>
Chaill sinn ionann agus còmhla<br>
Sir Dòmhnall a mhac 's a bhràthair.<br>
Ciod e am fàth dhuinn bhith gar gearan?<br>
Dh'fhan Mac Mhic Ailein sa bhlàr uainn.<br>
Chaill sinn darag làidir liath-ghlas<br>
Bha cungbhail dìon air a chàirdibh,<br>
Capall-coille bhàrr na giùthsaich,<br>
Seabhag sùil-ghorm lùthmhor làidir.<br><br>
Dh'fhalbh ceann na cèille is na comhairle<br>
Anns gach gnothach am bi cùram,<br>
Aghaidh shoilleir sholta thaitneach,<br>
Cridhe fial farsaing mun chùinneadh;<br>
Bu tu tagha nan sàr-ghaisgeach,<br>
Mo ghuala thaice is mo dhiùbhail;<br>
Smiorail fearail foinnidh treubhach,<br>
Ceann feachda chaill Seumas Stiùbhart.<br><br>
Nam b' ionnan do chàch is do Ghoill<br>
An uair dh'imich an long a-mach,<br>
Cha rachadh i rithist air sàil<br>
Gun fhios dè am fàth mun tàin' i steach.<br>
Ach nuair chunnaic sibh san tràth sin<br>
A bhith gar fàgail air faondradh,<br>
Bhrist bhur cridheachan le mulad:<br>
Is lèir a bhuil nach robh sibh saoghlach.<br><br>
Bu tu an lasair dhearg gan losgadh,<br>
Bu tu sgoltadh iad gun sàiltibh;<br>
Bu tu guala chur a' chatha,<br>
Bu tu an laoch gun athadh làimhe;<br>
Bu tu am bradan anns an fhìor-uisge,<br>
Fìor-eun as an eunlaith 's àirde;<br>
Bu tu leòmhann thar gach beathach,<br>
Bu tu damh leathann na cràice.<br><br>
Bu tu an loch nach faoidte thaomadh,<br>
Bu tu tobar faoilidh na slàinte;<br>
Bu tu Beinn Nibheis thar gach aonach,<br>
Bu tu a' chreag nach fhaoidte theàrnadh.<br>
Bu tu clach-mhullaich a' chaisteil,<br>
Bu tu leac leathann na sràide;<br>
Bu tu leug lòghmhor nam buadhan,<br>
Bu tu clach uasal an fhàinne.<br><br>
Tha bàrdachd Sìleas air a cruinneachadh ann am 'Bàrdachd Shìlis na Ceapaich' (Scottish Gaelic Texts Society, 1972)

==Ceanglaichean a-muigh==
[http://www.cne-siar.gov.uk/gaelic/grd/Baird/indexframe.htm Duilleag air GRD Chomhairle nan Eilean Siar air Sìleas]


[[Category:Sgrìobhadairean Albannach]]
[[Category:Bàird Gàidhlig]]
[[Category:Gàidheil]]
[[Category:Na Seumasaich]]
