Chan eil cinnt càit an do rugadh no an do thogadh '''Màiri Nighean Alasdair Ruaidh''' (c.1600), no Màiri NicLeòid, ach bha ceanglaichean aice ris [[na Leòdaich]] anns [[An t-Eilean Sgitheanach|an Eilean Sgitheanach]] agus anns [[na Hearadh]] agus tha e coltach gun do chuir i seachad a beatha eadar an dà àite.

Bha Màiri na banaltram ann an taigh MhicLeòid [[Dùn Bheagain|Dhùn Bheagain]] agus dh'altruim i còignear [[Ceann-cinnidh|cheann-cinnidh]] Leòdach. Chan ann mu na Leòdaich a tha an dàn as tràithe a th' againn bhuaipe, ge-tà, ach mu fhear de chlann Choinnich na Comraich, a bha cuideachd air altruim aig Màiri. Chaidh an dàn sin a dhèanamh ann an 1646 agus chan eil an còrr de bhàrdachd Màiri againn gu 1671, nuair a fhuair [[Iain Garbh Ratharsaigh]] bàs agus a rinn i [[marbhrann]] dha.

Tha [[beul-aithris]] ag innse gun deach Màiri agus fear de chinn-chinnidh nan Leòdach a-mach air a chèile agus gun robh i air a cur a dh'Eilean [[Scarbaigh]], faisg air [[Diùraidh]] agus air [[Coire Bhreacain]], mar pheanas. Chan eil e air innse ge-tà dè an eucoir a rinn i ach tha cuid a' cumail a-mach gun robh i dh'fhaoite a' moladh [[Sir Tormod Bheàrnaraigh]] cus, no nach robhar ga mheas iomchaidh gum biodh boireannach a' dèanamh bàrdachd-mholaidh mar a bha Màiri. Tha beul-aithris cuideachd ag innse gun robh Màiri air a tiodhlaigeadh beul-fodha, mar a bha na Lochlannaich a' tiodhlaigeadh bhuidsichean. Tha an aon sgeulachd ann an Eilean Mhuile mun a' bhana-bhàrd [[Maighrearad Nighean Lachlainn]].

A-measg nan dàn as ainmeile aig Màiri tha:<br>
'An Crònan'<br>
'An Tuireadh'<br>
'Ri Fuaim an Taibh'<br>
'Luinneag MhicLeòid'<br>
'Cumha do Shir Tormod'<br>
'Marbhrann do Shir Tormod'<br>
'An Talla am bu ghnàth le MacLeòid'<br>
'Marbhrann do Fhear na Comraich'<br>
'Marbhrann do Iain Garbh'<br>

Tha ritheam gu math làidir ann am bàrdachd Màiri agus a-rèir beul-aithris 's i cuideachd a rinn grunn òran-luaidh a th' air an cruinneachadh anns an leabhar 'The Gaelic Songs of Mary MacLeod'.

Chan eil cinnt cuid a bhàsaich Màiri. Rinn fear de Chlann 'ic Cruimein, pìobairean MhicLeòid Dhùn Bheagain, cumha-pìobaireachd dhith.

Tha bàrdachd Màiri, agus tuilleadh fiosrachadh mu deidhinn, anns na leabhraichean a leanas:<br>
'An Introduction to Gaelic Poetry' le Ruairidh MacThòmais (Dùn Èideann, 1990)<br>
Bàrdachd Ghàidhlig le Uilleam MacBhàtair (An Comunn Gaidhealach, 1976)<br>
'Gaelic Songs of Mary MacLeod' (Scottish Gaelic Texts Society, 1982)

==Ceanglaichean a-muigh==

*[http://www.cne-siar.gov.uk/gaelic/grd/Baird/indexframe.htm Duilleag Màiri air Gàidhlig Resource Database Chomhairle nan Eilean Siar]

[[Category:Sgrìobhadairean Albannach]]
[[Category:Bàird Gàidhlig]]
[[Category:Gàidheil]]
