[[Image:UK North Uist.PNG|thumb|Uibhist a-Tuath air a' chairt-iùil]]
[[Image:North Uist Satellite Map.png|thumb|right|180px|[[Landsat]] Uibhist a-Tuath]]
Tha '''Uibhist a-Tuath''' anns [[na h-Eileanan Siar]] ann an [[Alba]]. A-rèir cunntas-sluaigh 2001 tha sluagh de 1,657 a' fuireach ann anns an àbhaist. Tha an t-eilean ceangailte ri Beinn na Faoghla le cabhsairean tro Eilean Ghriomasaigh agus ri Beàrnaraigh agus ris a' Bhaile Shear le cabhsairean eile. Tha an t-eilean gu math rèidh, ach a-mhàin an ear-dheas, agus tha pailteas mhòintichean, chnoc agus lochan ann. Tha còrr is darna leth an eilein fo uisge. Tha measgachadh de shàl agus fìor-uisge ann an cuid de na lochan agus tha seo a' tabhann àrainneachd àraid iom-fhillte do dh'eòin is creutairean eile.

[[Image:North Uist near Solas.jpg|thumb|left|Sealladh den tràigh agus den [[mhachair]] ann an Corran Aird a' Mhòrain.]]
'S e Uibhist a-Tuath an deicheamh eilean as motha ann an Alba agus an treas eilean deug as motha ann am Breatann (a' fàgail às Èirinn). Tha an t-eilean 117 mìle cheàrnagach ann am meud, beagan nas lugha na [[Uibhist a-Deas]].

'S e [[Loch nam Madadh]] am baile as motha air an eilean, port-iasgaich le taigh-tasgaidh, ionad-ealain agus 'Both nam Faileas' - 'camera obsura' ann am bothan-cloiche. Tha bàtaichean Caledonian Mhic a' Bhruthainn a' seòladh à Loch nam Madadh gu Uig anns an Eilean Sgitheanach, agus à Beàrnaraigh gun t-Òb anns na Hearadh. Tha oifis-phuist agus cafaidh anns an ionad-ealain, Taigh Chearsabhagh. Tha an Uist Outdoor Centre cuideachd faisg air làimh. 

A-measg bhailtean eile an eilein tha Cairinis, Port nan Long, Scolpaig, Cladach Chirceboist, Taigh a' Ghearraidh, Hogha a' Ghearraidh, Ceann a' Bhàigh agus Solas.

Tha grunn thoglaichean agus structuran àrsaidh ann an Uibhist a-Tuath, nam measg Barpa Langais (càrn-tiodhlaigidh seòmrach), Poball Fhinn (cearcall thursachan) agus Teampall na Trianaid.

Tha an t-eilean cuideachd cliùiteach airson na th' ann de dh' eòin. Gheibhear ràcan-an-fheòir, sùlairean, gealagan-buachair agus sgrabairean ann. Tha raon-glèidhteachas aig an RSPB ann am Baile Raghnaill.

==Ceanglaichean a-muigh==
*[http://www.rspb.org.uk/reserves/guide/b/balranald/index.asp Raon-glèidhteachais Bhaile Raghnaill]

*[http://www.taigh-chearsabhagh.org/ Taigh Chearsabhagh]

*[http://www.uistoutdoorcentre.co.uk/ Uist Outdoor Centre]

[[category:Na h-Innse Gall]]

[[ca:North Uist]]
[[de:North Uist]]
[[en:North Uist]]
[[es:North Uist]]
[[fr:North Uist]]
[[nl:Uibhist a Tuath]]
[[sv:North Uist]]
