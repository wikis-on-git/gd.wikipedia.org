[[Image:Alasdair Crotach.jpg|right|250px]]

B' e '''Alasdair Crotach''' (1455 - 1547) ochdamh ceann-feadhna [[Clann_Mhic_Leòid|Chlann Mhic Leòid]] [[na Hearadh]]. Cha d'rugadh crotach e, ach chaidh a leòn le tuagh eadar a dhà ghualainn le creachadairean Dòmhnallach as dèidh Cath Bhàgh na Fala ann an 1480. 'S ann aig a' chath seo a chaidh athair, [[Uilleam_Dubh_MacLeòid|Uilleam Dubh]] a ghlacadh le [[Aonghas Òg Mac Dhòmhnaill]] agus [[Ailean Mùideartach]] agus e a' sabaid ann an arm [[Iain, Tighearna nan Eilean]] an aghaidh Aonghais Òig, mac dìolainn Iain, a bha airson an Tighearnas a riaghladh an àite athar. Thugadh Uilleam Dubh a [[Dùn_Bheagan|Dhùn Bheagan]] ach bhàsaich e air an t-slighe. 

Phòs Alasdair nighean [[Camshronaich Loch Iall|Chamshronaich Loch Iall]] ann an 1535. Tha beul-aithris ag innse gun robh deichnear nighean aig a' Chamshronach agus gur i an deicheamh tè a phòs e oir dhiùlt an naoinear eile a ghabhail leis mar a bha e crotach. Chaidh am mac as sine aca, Dòmhnall, a mhurt ann an 1557 agus b'e a bhràthair Uilleam ([[Uilleam na h-Uamha]]) an ath cheann-feadhna. Phòs dithis de na h-inghean aig Alasdair Dòmhnallaich Shlèite.

Nuair a ghabh an Crùn còir air fearann [[Tighearnas nan Eilean|Thighearnas nan Eilean]] ann an 1493 thug bann sgrìobhte rìoghail còir air [[na Hearadh]], Duirinis, Bracadal agus Mingnis do dh'Alasdair. Chuir seo ris an fhearann a chaidh a thoirt do [[Calum Reamhar Math|Chalum Reamhar Math]], an treas ceann-feadhna le Rìgh [[Daibhidh II]], agus ghabh Alasdair seilbh cuideachd air cuid de [[Thròtairnis|Thròtairnis]] agus air [[Caisteal Dhùn Tuilm]]. Ann an 1513 thug e ionnsaigh air [[Dùn Sgathaich]], far an deach leis, agus air Caisteal a' Chnuic, far nach deach, ach chaidh mathanas a thoirt dha airson seo mar thoradh air co-obrachadh leis a' Chrùn. Thug Leas-rìgh Gilleasbuig Dùbhghlas dha còir air fearann ann an [[Slèite]] agus ann an [[Uibhist a-Tuath]]. Bhuineadh tòrr de na sgìrean seo do dhùthchas nan Dòmhnallach agus chaidh tòrr strì eadar na Leòdaich agus na Dòmhnallaich aobharachadh leis mar a chaidh an toirt do dh'Alasdair.

Tha ainm Alasdair ainmeil ann an dualchas Chlann Mhic Leòid leis mar is e a thog [[Tùr nan Sìthichean]] aig Caisteal Dhùn Bheagan, a thug a-mach [[Bratach nan Sìthichean]] aig [[Cath Ghleann Dàil]] agus a chum fleadh mòr don rìgh [[Seumas V]] air na beanntanan Healabhal Bheag agus Healabhal Mhòr, no 'Bùird Mhic Leòid' mar a chanar riutha sa Bheurla.

A thaobh [[dualchas]] na Gàidhlig, b' e duine foghlamaichte a bh' ann an Alasdair a thug brosnachadh mòr do na h-ealain. A rèir beul-aithris b' esan a mhisnich [[Clann Mhic Cruimein]] gu colaiste [[Pìobaireachd|Phìobaireachd]] fhosgladh ann am Boraraig. Thog e [[Eaglais Naomh Chliamhainn]] ann an Roghadal na Hearadh timcheall air 1520 agus bharantaich e uaigh spleadhnach ionnte dha fhèin a tha ga meas an-diugh mar tè de na h-eisimpleirean as fheàrr air snaidheadh cloiche ann an stoidhle cheann an iar na Gàidhealtachd a rinneadh a-riamh. Bha e air eaglais [[Eilean Ì]] fhaicinn agus bha e airson eaglais coltach rithe a thogail san dùthaich aige fhèin.
