[[Image:High Pasture Cave near to Kilbride2.jpg|thumb|right|200px|Suidheachadh Uamh Àrd-Achaidh aig cois ''Bheinn an Dùbhaich'']]
[[Image:High Pasture Cave near to Kilbride1.jpg|thumb|right|200px|Sealladh air a' chladhachadh]]
[[Image:Uamh An Ard Achadh1.jpg|thumb|right|An cladhachadh san Iuchar 2006]]
'S e uamh anns [[an t-Eilean Sgitheanach|an Eilean Sgitheanach]]  a tha ann an '''Uamh Àrd-Achaidh''', ainm eile: '''Uamh an Àrd Achadh'''  ([[Beurla]]: ''High Pasture Cave''). 'S e an dàrna [[uamh]] as fhaide a tha anns an Eilean; tha còrr is 320 meatair innte a ghabhas tadhail.

Tha an uamh faisg air [[Cille Bhride]], mu chilemeatair san àird an earra-dheas [[Na  Torran|Nan Torran]]. Tha beul na h-uaimhe suidhichte ann an gleann beag air bruthach taobh tuath Bheinn an Dùbhaich, a tha na pàirt den Chnoc Ruadh. <!-- "Eastern Red hills" - an Cnoc Ruadh? chan eil mi cinnteach an e sin a' bheinn ceart-->
Tha Beinn an Dùbhaich a eibhir <ref>Bell, B.R. & Harris, J.W. (1986) ''An Excursion Guide to the Geology of Skye'', duilleag 84-93, Geological Society of Glasgow</ref> agus tha an eibhir a’ briseadh a-steach an seo dhan aol-clach Dhiùrinis a tha timcheall anns an sgìre seo. <ref>Ryder, P.F. (1995) ''The Limestone Caves of Scotland'' Part 5: Caves of Skye, duilleag 3, Grampian Speleological Group Occasional Publication Number 7, [[Dùn Eideann]]</ref> Chaidh an uamh a chruachadh ann an aol-clach Dhiùirnis le uisge searbh na mònach a bhitheadh a’ ruith bho na creagan eibhir agus a bhitheadh a' fuasgladh na cloiche tro na linntean.

Anns a’ bhliadhna [[1972]] lorg oileanaich bho ''Speleological Society [[Oilthigh Lunnainn]]'' fosgladh na h-uaimhe. Tha slighe mhòr a-steach ann le slighean beaga a tha co-cheangailte rithe. An dèidh 80 meatair ruigear  comar far a bheil bruthach ulpagan air an làimh dheis. Bhon an seo faodar slighe eile a ghabhail a tha nas àirde agus nas tioraime.  B' ann an seo lorg Steven Birch mìrean crèadhadaireachd agus cnàmhan. Ann a bhith a’ feuchainn ri slighean ùra a-steach dhan uaimh fhaighinn bha an stuth seo air a thilgeil ri thaobh le luchd-siubhail. Dh’aithnich Birch sa bhad luach an stuth seo.

An uair sin, ann an 2003, chaidh pròiseact cladhaich a chur air bhonn. Thug [[Alba Eachdraidheil]] (Beurla: ''Historic Scotland'') maoineachadh dhan phròiseact Uamh Àrd-Achaidh. 
Eadar [[an Giblean]] agus [[an t-Sultain]] gach bliadhna thèid an obair-cladhaich a dhèanamh san àite fhèin, mar as trice le cuideachadh bho luchd-obrach saor-thoilich. Tron gheamhradh bidh na h-arc-eòlaichean an sàs ann an sgrìobhadh agus rannsachadh a bharrachd mun phròiseact seo.

==Toradh-Rannsachaidh==
'S e seo toradh an rannsachaidh san uaimh an dèidh 4,5 bliadhna (2008):

'S ann tron linn [[Meadhan-leacaich|Mheadhan-leacaich]] (mu eadar sia is seachd mìle bliadhna air ais) a chaidh an uamh ùisneachadh; lorgadh buill-acainn air an dèanamh à clach-spòir. Tha sin a dearbhadh gum biodh sealgairean a’ tadhal air an uaimh bho àm gu àm. 
Rinn iad sin tron linn [[Nuadh-leacaich]] agus tro [[Linn an Umha]]. Tha coltas ann gun do dh’fhàs an àite na bu chudthromaiche timcheall air a’  bhliadhna 800 [[RC]]. Aig an àm seo chaidh cagailte mhòr a thogail faisg air beul na h-uaimhe. Chleachdadh beul na h-uaimhe cuideachd airson rudan pearsanta a thasgadh neo is dòcha airson tachartasan cràbach no deas-ghnàthach a chumail.

Rè mile bliadhna rachadh na cleachdaidhean seo a chumail a’ dol. Mu dheireadh thall dh’fhàs tom de luath na cagailte cho àrd gun robh cunnart ann gun rachadh beul na h-uaimhe a dhùnadh. Mar sin chaidh staidhre de mu cheithir meadar a dh’ fhaide a thogail feuch am faigheadh a-steach dhan uaimh a-rithist.

B' ann glè thrang a bha an uamh aig an àm ùd, chaidh ceudan de rudan pearsanta a cladhachadh fo thalamh timcheall air a' chagailte agus làr na h-uaimhe, m.e.: prìnean de chnàimh is de dh’umha, bioran de chabair, griogagan gloinne is ibhri.

Lean na cleachdaidhean  seo air adhart gus a’ bhliadhna [[40 RC]]. An uair sin chaidh an staidhre a lìonadh le creagan agus ùir. Chaidh [[còrp]]  [[boireannach|boireannaich]], corp [[leanabh]] gun a bhith a’ breith mu cheithir miosan a dh’aois agus corp [[pàiste]] mu naoi neo deich miosan a dh’aois a chur air mullach stuth a chuireadh air an staidhre ann an dòigh mar gum biodh dùil aig muinntir an àite casg a chur air tadhail na h-uaimhe tuilleadh.

Cha do chleadhadh an àite as dèidh sin airson 1500 bliadhna, gus an do thogadh àirighean an seo anns na [[Meadhan-Aoisean|Meadhan Aoisean]]. 
Chithear làrach de thrì bothain-[[àirigh]] agus dà bhuaile faisg air an uaimh.

An-diugh 's e tom [[feur]]ach leth-chruinn a tha ann an Uamh Àrd–Achaidh le dìg no dhà air an cladhadh troimhe. Chìthear an staidhre agus tha [[bothan]] ann far a bheil na rudan inntinneach an taisbeanadh. Gheibh an luchd-turais fiosrachadh a bharrachd air na sanasan-fiosrachaidh a chaidh a chur an àrd timcheall air an àite.

Tha dùil gun cuirear chrìoch air a’ chladhachadh anns a' bhliadhna [[2009]], 's gun tèid aithris mu dheidhinn fhoillseachadh ann an [[2011]].

== Iomraidhean ==
<references/>

==Litreachas==
* Martin Wildgoose, Steven Birch: ''Uamh Àrd-Achaidh - High Pasture Cave Project''. (Beurla/Gàidhlig), foillsichte  2007, Historic Scotland

==Ceanglaichean a-mach ==
*[http://www.high-pasture-cave.org/ Uamh Àrd-Achaidh le fiosrachadh ùr] (Beurla)
*[http://www.historic-scotland.gov.uk/ Historic Scotland]

{{DEFAULTSORT:Uamh Ardachaidh}} 

[[Category:Àrsaidheachd]]
[[Category:an t-Eilean Sgitheanach]]

[[de:High Pasture Cave]]
