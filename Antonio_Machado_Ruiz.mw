[[Image:AntonioMachado.jpg|right|thumb|Antonio Machado]]
B' e bàrd barraichte Spàinnteach a bha ann an '''Antonio Machado'''.

Am bàrd agus a dhàn “Achaidhean Shoria” anns a’ [[Gàidhlig|Ghàidhlig]].

Ann an iarmailt aibhsich bàrdachd na [[an Spàinn|Spàinne]], chan eil reul nas soilleire (co-dhiù a-measg nam [[bard]] a bha beò anns an fhicheadach linn) na ''Antonio Machado y Ruíz'' (1875-1939).  Tha a bhàrdachd pailt agus ioma-sheòrsach: eibhinn, brònach, aotrom, domhainn tuairisgeulach, feallsanachail – ach an còmhnaidh sgoinneil, bòidheach, fìorghlan, treibhdhireach, uasal.  Bha e ‘na comh-aimsireach do bhàrd mòr eile, ''Federico Garcia Lorca'' a rugadh, mar Mhachado, ann an [[Andalusia]], ceann iar-dheas na Spàinne. 

Mu thimcheall Mhachado, sgrìobh an leabhar mòr-eòlais Larousse:  “...bàrd Spàinnteach, a rugadh ann an [[Sevilla]] (Seville)...a thug gu buil, air feadh beatha iriosail, uaigneich mar teagasgair na [[Fraingis|Fraingise]]..., cruathachadh obair bàrdachd a bha anabarrach luachmhor.”

Seo, mar eisimpleir den bhàrdachd tuairisgeulaich aige, beagan rann às a dhuan fada (naoi earrannan agus còig rann deug) a sgrìobh e do bhaile dan ainm [[Soria]] ann an ceàrn beanntach, anns an àirde tuath den Spàinn, far an do theagaisg Machado agus far an do phòs e a aon bhean ionmhainn Leonor a chaochail nuair nach robh i ach òg. Ann an 1989 chaidh Antonio Machado ainmeachadh le [[UNESCO]] mar ''Poeta Universal'' (“Bàrd Uile-choitcheann”).

==Campos de Soria (Achaidhean Shoria)==

:Tha fearann Shoria neo-thorrach, tartmhor, fuar
:Air na cnuic chruinne is na beanntan maola,
:Cluaintean glasa agus sgùrran ciar,
:Thig agus thèid an t-Earrach
:A’ fàgail eadar feur is luibhean cùbhraidh
:Neòineanan beaga bàna air an làr.

:Cha dhuisg an ùir ‘s an raon ‘na chadal fhathast,
:Air tùs a’ Ghiblein bidh e ‘g cur an t-sneachd
:Air leitir àird a’ mhonaidh;
:Pasgaidh fear-siubhail a mhuineal is a bheul
:‘Na ghuailleachan clòimhe, agus ceumaidh
:Ciobairean seachad ann an cleòcan fada.

:Soria glan nam beann fuara
:Ceann de Roinn Extramadura
:Le làrach caisteal ceathairne
:Air bruaich abhainn Duero;
:Leis a bhàbhain chnàimhte
:Is a thaighean dubhaichte!
……….

:Thèid sibh còmhla rium ann am chridh’!

IX
:Seadh, thèid sibh còmhla rium, achaidhean Shoria
:Feasgairean sìochail agus beanntan purpaidh,
:Doireachan aibhne, aislingean uaine
:Den fhearrann odhar, ‘s den duslach ghlas
:Agus den bhaile chrìon,
:Dhrùidh sibh air m’anam –
:No an robh sibh ann mu thràth?
:‘Mhuinntir àrd-chòmhnaird tìr ''Numancia'':A leanas ri Dia mar sean-Chrìosdaidhean,
:Gun lìonadh grian na Spàinne sibh le aoibhneas,
:Le solas, saidhbhreas agus soirbheachadh! 

''(Air a eadar-theangachadh le Garbhan MacAoidh.)''
==Iomradh==
*Màthair-adhbhar:  GAIRM, Àireamh 155, An Samhradh 1991, t.d. 253-257.

[[Category: an Spàinn]]
[[Category:Bàrdachd]]


[[bg:Антонио Мачадо]]
[[ca:Antonio Machado]]
[[de:Antonio Machado]]
[[en:Antonio Machado]]
[[es:Antonio Machado]]
[[eo:Antonio Machado]]
[[eu:Antonio Machado]]
[[fr:Antonio Machado]]
[[gl:Antonio Machado]]
[[it:Antonio Machado]]
[[lv:Antonio Mačado]]
[[lb:Antonio Machado]]
[[pt:Antonio Machado]]
[[ro:Antonio Machado]]
[[ru:Мачадо, Антонио]]
[[fi:Antonio Machado]]
[[sv:Antonio Machado]]
[[zh:安東尼奧·馬查多]]
