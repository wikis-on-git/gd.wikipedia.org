Se orghan-ciùil teudach trì-cheàrnach a th' anns a' chlàirsich neo a' chruit.

Mar as trice, bidh teudan na clàirsiche ag éirigh gu dìreach a cuim na clàirsiche.  Bidh '''teudan''', '''com''' agus '''corr''' air a h-uile clàirsich ach cha bhith '''làmhchrann''' oirre daonnan.  Canar '''clàirseach thrì-ballach''' ri clàirsich aig a bheil làmhchrann agus '''clàirseach dhà-bhallach''' ri té aig nach eil làmhchrann.  Bidh cuid de chlàirseachan gan seasamh air an ùrlar agus cuid eile gan cuir ann an uchd a' chlàirseire, a-réir a' mheud.  Faodaidh teudan chlàirsiche a bhith de dh'umha, de chopair, de dh'fheòil caolain, de chalg, de shìoda neo de nylon, am measg rudan eile.  Canar '''clàirseire'''/'''bana-chlàirseire''' ri neach a sheinneas a' chlàirseach.

Gheibhear caochladh sheòrsachan de chlàirseachan air feadh Afraigea, an Roinn Eòrpa, Aimeirigea agus roinnean de dh'Àisea.  B' àbhaist seasamh àrd a bhith aig a' chlàirsich agus an '''liora''' am measg a' chuid a bu mhotha de chinnidhean an t-saoghail.  Anns an roinn Eòrpa, chaill a' chlàirseach a seasamh tràth anns an 19mh linn oir shaoil sgrìobhadairean ciùil gur e ionnsramaid do bhoireannaich a bh'innte bhon a lean móran bhoireannach Marie Antoinette ann a bhith a' gabhail ùidh innte.

'''Aeolian harp''' (clàirseach gaoithe), '''autoharp''' neo cumadh sam bith den '''liora''' neo '''ciothara''', chan e clàirseachan a th' annta air sgàth s nach bi na teudan aca ag éirigh gu dìreach a cuim na clàirsiche ach a' dol tarsainn na cuime; buinidh iad dhan ghné-orghain zither, mar a bhuineas agus pianoforte agus harpsichord.

Ann an ceòl Blues, canar ''Blues harp'' ris a' harmonica ach chan e òrghan teudach a th' innte sin ach orghan gaoithe.

Thathar a' cur an ceann gu bheil am facal '''clàirseach''' a' tighinn bhon a' Ghàidhlig '''clàr shoileach''' ach chan eil anns an seo ach beachd.  Gur math a dh'fhaodte gu bheil am facal togte as an fhacal ''clàr'' (bòrd) agus an leasachan ''-seach'' a tha a' dèanamh an fhacail ''clàr'' boireanta, a-réir seann chleachdaidh a chìthear ann an ainmean mar Ròinseach (Rònan ach do bhoireannach) neo Finnseach (Fionn ach do bhoireannach).
