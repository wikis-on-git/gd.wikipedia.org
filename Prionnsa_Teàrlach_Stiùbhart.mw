[[Image:Bonnie prince charlie.JPG|right|thumb]]

Tha an aithris seo air a h-ath-sgrìobhadh bhon aithris a chaidh fhoillseachadh ann an Leabhraichean-leughaidh Blackie, leis [[An Comunn Gaidhealach|a' Chomunn Ghaidhealach]].

Air an latha mu dheireadh dhen bhliadhna 1720, rugadh leanabh rìoghail anns [[an Ròimh]]. B' e balach beag a bha seo agus b' e esan Teàrlach Eideard Stiùbhart, oighre dligheach Crùn Bhreatainn. Rinn mòran dhaoine gàirdeachas mu naidheachd a bhreith oir bha seo a' toirt dòchas ùr do na Seumasaich gum faigheadh iad an Crùn air ais a-rithist.
 

Chaidh am Prionnsa a thogail na fhògarrach fada bho Bhreatainn. Bha fhios aige bho bha e glè òg mu chòir a theaghlaich air Crùn Bhreatainn - dùthaich far nach fhaodadh e a dhol. Chuir e roimhe gum faigheadh e air ais e nuair a bhiodh an t-àm ceart.

Tha ceangal mòr eadar ainm Theàrlaich agus na Gaidheil. Bha earbsa aig Teàrlach àsta agus dhearbh iad sin dha.

'S ann nuair a bha e còig bliadhn' air fhichead a dh'fheuch Teàrlach ri Crùn a shinnsirean fhaighinn air ais.

Dh'fhàg e [[an Fhraing]] mu mheadhan an t-samhraidh, 1745, agus cha b' fhada gus an robh e air tìr ann an [[Alba]]. Chruinnich na Gaidheil còmhla ris airson sabaid airson còir a theaghlaich.

Air an naoidheamh latha deug dhen Lùnastal, chaidh bratach rìoghail nan Stiùbhartach a thogail ri crann ann an [[Gleann Fhionghain]].

Ghluais iad chun an ear gun dàil agus ràinig iad Coire Ghearraig ach cha robh sgeul air arm Rìgh Deòrsa. Ràinig iad Peairt agus an sin chaidh am Prionnsa a ghairm na Rìgh an àite athar, [[Rìgh Seumas VIII]].

Ràinig iad [[Dùn Eideann]] agus bha am baile sin aca gun strì sam bith agus bha na daoine toilichte fàilte a chur air Teàrlach

Mu dheireadh, choinnich na Seumasaich ri arm Rìgh Deòrsa. Air madainn foghair aig [[Blàr Sliabh a' Chlamhain]], chaidh an t-arm dearg, leis an t-[[Seinealair Iain Cope]] air an ceann, a ruagadh.

Bha Alba a-nis fo bhratach a' Phrionnsa agus cho luath agus a bha a h-uile càil an òrdugh, thionndaidh e aghaidh air Sasainn. Chaidh iad a-null air a' chrìoch agus ràinig iad Carlisle. An dèidh sin chùm iad orra gu Darbaidh agus cha do dh'èirich na Sasannaich nan aghaidh mar a bha dùil.

Cha bu mhotha a thàinig an cuideachadh a chaidh a ghealltainn dhaibh às an Fraing. Bha arm Theàrlaich a-nis mu 130 mìle à Lunnainn agus chuir seo eagal air Rìgh Seòras agus muinntir a' bhaile.

Ach bha Diùc Uilleam air ceithir feachdan dhen arm dhearg a chur ann an ceithir bailtean sònraichte airson na Seumasaich a chuartachadh. Thuig am Morair Seòras Moireach dè a bha nam beachd.

Ghairm e comhairle-chogaidh agus chomhairlich e dhan Phrionnsa tilleadh gu tuath sa bhad. B' fheudar dhan Phrionnsa sin a dhèanamh.

Lean na Sasannaich iad gu tuath gus mu dheireadh choinnich an dà arm aig Cùil Lodair. B' ann sa bhlàr fhuilteach sin a thàinig crìoch air cùis nan Stiùbhartach.

An dèidh a' bhlàir sin thòisich an sgrios. Bha airgead-cinn de £30,000 air Teàrlach ach cha bhrathadh na Gaidheil e. Air an fhicheadamh latha dhen t-Sultain, 1746, fhuair e air bòrd bàta Frangach agus cha do thill e air ais a dh'Alba tuilleadh.

Bha dùil aige tilleadh agus bha dòchas aig mòran de na Gaidheil gun tilleadh e ach chaidh na bliadhnaichean seachad agus cha do thachair càil.

Mu dheireadh chan fhaodadh Teàrlach fuireach anns an Fhraing fhèin. Chaill e a dhòchas, dh'fhàs e brònach agus dubhach; dh'atharraich a nàdar; cha robh mòran chàirdean aige air fhàgail; dh'fhàs e aost' agus nuair a bhàsaich e thàinig crìoch air an teaghlach rìoghail dom buineadh e. Chaill e a mhisneachd agus is beag an t-iongnadh.

Bhàsaich e anns an Ròimh, am baile san d' rugadh e air an latha mu dheireadh dhen gheamhradh 1788, gun chloinn a thogadh cùis a shinnsirean fhàgail na dhèidh. Ach dh'fhàg e ainm agus cliù nach tèid a dhìochuimhneachadh le Gaidheil airson iomadh linn.

[[Category:Alba]]
[[category:eachdraidh]]

[[cs:Karel III.]]
[[de:Charles Edward Stuart]]
[[en:Charles Edward Stuart]]
[[es:Carlos III de Inglaterra y Escocia]]
[[fr:Charles Édouard Stuart]]
[[he:צ'ארלס אדוארד סטיוארט]]
[[nl:Charles Edward Stuart]]
[[ja:チャールズ・エドワード・ステュアート]]
[[no:Charles Edward Stuart]]
[[pl:Karol Edward Stuart]]
[[pt:Charles Edward Stuart]]
[[sv:Karl Edvard Stuart]]
