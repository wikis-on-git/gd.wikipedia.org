'S e a th' ann an '''coirce'''(''avena sativa'') seorsa [[gràn]] no [[sìol]] a thathas a' fàs airson a' [[pòr|phòir]] aige. Thathar ga chur airson [[connlach]] do bheathaichean, (gu h-àraid [[crodh|sprèidh]] is [[each|eich]]), agus airson [[biadh]] a dhèanamh do dhaoine, mar eisimpleir mìn-choirce, no coirce air a phronnadh le inneal. 

== Tùs ==

Tha coirce an latha an-diugh (avena sativa) agus mion-bhàrr eile (Avena byzantina) a' buntainn ri [[coirce-fiadhain|choirce-fiadhain]] (avena sterilis). Thathar dhen bheachd gun tàinig e à sgìre sa [[Am Meadhan-Ear|Mheadhan-Ear]], a' gabhail a-steach pàirt dhen [[An Èipheit|Èiphit]].


== Àiteach ==

Tha coirce ga fhàs air feadh roinnean tlàth. Chan eil ach teas ìosal a dhìth air as t-samhradh, agus seasaidh e ro uisge nas fheàrr na [[gràn]] eile mar [[cruithneachd|chruithneachd]], [[seagal]] no [[eòrna]]. Mar sin dheth, tha e na bhàrr bunaiteach ann an àiteannan far am bheil samhraidhean fliuch fionnar mar iar-thuath na Roinn Eòrpa, agus fiù 's cho fada tuath ri [[Innis Tìle]]. Tha eachdraidh mhòr aig coirce ann an Alba. 'S e lus bliadhnail a th' ann, agus thèid a chur aon chuid as t-fhoghair (airson buain deireadh an t-samhraidh), no as t-earrach (airson buain tràth an fhoghair).

== Biadh is deoch ==

Bha coirce na phàirt bunaiteach ann an diathad traidiseanta muinntir na h-Alba, agus thathar ga chleachdadh fhathast ann an iomadh dòigh.  

'''Min-choirce'''

'S iomadh bhiadh a bhathas agus a thathas a' dèanamh de mhìn-choirce ann an Alba. 

Tha '''aran-coirce''' no '''bonnach''' na bhiadh cumanta fhathast ann an Alba. 'S iomadh chomas a th' aca; thèid a ghabhail le [[brot]] an àite [[aran]], airson [[biadh na maidne]] le [[silidh]]. Is tric a tha daoine gan gabhail le càise, agus tha iad ri fhaicinn air clàran taighean-bidhe cuideachd. Tha aran-coirce air a dhèanamh de mhìn-choirce garbh, beagan [[geir]], [[salainn]], agus uisge teth. Thathar ga fhuine ann an [[àmhainn]], no ga bhruich air [[greideal]].

Tha caochladh thionndaidhean de dh' '''ULLAG'''. 'S e mìn-choirce tioram le [[siùcar]] a th' ann an '''ULLAG''' [[Siorrachd Rois]] an Iar <ref>
'''Faclan is Abairtean à Ros an Iar''' [http://www.gaelicbooks.net/store/product_info.php?cPath=19&products_id=224]
；Roy Wentworth </ref> a bhathas a' toirt do chloinn ''air an annas''. 'S e mìn-choirce ùr-bhleithte, measgaichte na dhorlach le [[uisge]], [[bainne]] no [[uisge-beatha]] a th' ann an ullag [[Gallaibh|Ghallaibh]], [[Cataibh|Chataibh]] agus [[Leòdhas|Leòdhais]]. Bhathas ga ghabhail gun a bhith ga fhuine idir. An dèidh sin agus na dhèidh, tha tionndadh eile air ullag. [[Sìol]] [[eòrna]] a bhathas a' [[caoineachadh]] ann am poit, cho luath 's a bha e air a bhuain, gus an robh e donn. Bhathar an uairsin ga bhleith air a' [[brà|bhrà]], a' cur uisge teth ris agus salainn.<ref> '''Faclair Gàidhlig gu Beurla Le Dealbhan'''；Eideard Dwelly; Foillsichte le Gairm ISBN 1 84158 109 7</ref>

'S e mìn-choirce agus uachdar a th' ann an '''stapag-bharra'''; le [[siùcar]] air a chur ris uaireannan. 

Tha '''crannachan''' na [[mìlsean|mhìlsean]] de mhìn-choirce grèidhte, uachdar, [[mil]], uisge-beatha agus [[sùbhag-craoibh|sùbhagan-craoibhe]]. Gun sùbhagan-craoibhe, 's e dìreach '''stapag''' a bhios air. Tha crannachan measail air feadh na h-Alba, agus gheibhear diofar thionndaidhean air, mar eisimpleir le [[aran-milis]] anns a' bhàrr aig an [[taigh-bìdh]] ainmeil [[The Three Chimneys]] anns an [[Eilean Sgitheanach]]. [[Image:oat_cranachan.jpg|thumb|left|280px|Crannachan]]

'S e brot de mheòg air a thiughachadh le mìn-choirce a th' ann an '''eanraich''' no '''brot-eanraich'''.

'S e deoch de mhìn-choirce ga chur mun cuairt ann an uisge fuar a th' ann am '''fuarag'''. 'S e an aon rud a bh' ann an '''deoch-gheal''' a bhite a' toirt dhan [[bò|bhò]].

'S e deoch de mhìn-choirce, salann agus uisge goileach a th' ann an '''stiùrag'''. Tha e tana mar [[deoch-bhrochain|dheoch-bhrochain]], seach tiugh mar [[bruthaist|bhruthaist]]. Bhite ga sìoladh agus ga toirt chun bhò.

'S e deoch de mhìn-choirce, [[siùcar]] no mil agus uisge-beatha a th' ann an '''ròmag'''. Bidh uachdar air a chur ris uaireannan.

== Iomraidhean ==

<references/>

== Ceanglaichean a-muigh ==

[http://www.smo.uhi.ac.uk/~sm99pn00/Pages/dualchas%202.htm Coirce is Eòrna]

[[Category:Lus-Eòlas]]

[[cs:Oves setý]]
[[da:Almindelig Havre]]
[[de:Saat-Hafer]]
[[el:Βρώμη]]
[[en:Oat]]
[[es:Avena sativa]]
[[fa:یولاف]]
[[fi:Kaura]]
[[fr:Avoine cultivée]]
[[hr:Zob]]
[[hu:Zab]]
[[id:Haver]]
[[is:Hafrar]]
[[it:Avena sativa]]
[[la:Avena sativa]]
[[lt:Sėjamoji aviža]]
[[lv:Auzas]]
[[ms:Oat]]
[[nl:Haver]]
[[nn:Havre]]
[[no:Havre]]
[[oc:Civada]]
[[pdc:Hawwer]]
[[simple:Oat]]
[[sl:Oves]]
[[sq:Tërshëra]]
[[sv:Havre]]
[[ta:ஓட்ஸ்]]
[[wa:Avoenne]]
[[zh:燕麦]]
[[zh-min-nan:Iàn-be̍h]]
