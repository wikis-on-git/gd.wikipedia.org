Thathar a' meas gur i aon obair cho iongantach a th' ann am '''Balla Mòr [[Sìona|Shìona]]''' 's a rinn mac an duine riamh. Tha e tòiseachadh aig a’ [[muir|mhuir]] air an taobh an ear agus a leantainn air taobh tuath is iar-thuath na dùthcha fad còrr is 6, 700km (4,160 mìltean).

== An dàrna h-ìongnadh air an t-saoghal? ==

'S fìor ìongantach ciamar a chaidh a chur suas ann an cuid de na h-àiteachan uabhasach anns am bheil am [[balla]] seo na sheasamh gu daingeann o chionn còrr is dà mhìle bliadhna. Uime sin, ma theirear gur h-iad [[Barr-chaoil na Èipheit]] an t-[[Iongnaidhean an t-saoghail|iongnadh]] as motha a th' air an t-[[saoghal]], faodar a ràdh gur e Balla Mòr Shìona an dara h-iongnadh.

== Tuairisgeul ==

Tha e air a thogail sa chuid as motha air [[clach|cloich]], 's air cloich-chreadha, agus tha [[tùr|tùir]] air a mhullach astar goirid o chèile. Bha e mar sin air dòigh 's nan cuirte dragh air freacadain aon tùir gum b' urrainn freacadain an da thùir a b' fhaisge tighinn gan cuideachadh. Anns gach àite a bha furasta do nàmhaid a ruigsinn, bha daingnichean làidir air an togail. Ann an àiteachan tha am balla dùbailte, agus ann an corra àite trì-fillte, ach faisg air a cheann an iar dheth chan eil ann ach [[dùn]] mòr talmhainn. Tha e ann an cuid a dh' àiteachan a' dìreadh 's a' teàrnadh [[creag|chreagan]] is [[beinn|bheanntan]] àrda.

Tha e air a thogail le balla tana cloiche air gach taobh dheth, agus eadar an dà bhalla air a lìonadh le talamh, air dhòigh 's
gun saoileadh duine gum bu chlach air fad e. Tha a chuid ìosal dheth air a dhèanamh de chlachan mòra, agus mu shia troighean bhon làr tha a chlach-chreadha a’ tòiseachadh agus a leantainn dh' ionnsaigh a mhullaich. Tha am mullach air a chòmhdach le leacan tana mar air cabhsair sràide. Tha na tùir uile mu dhà fhichead troigh a dh' àirde, agus tha am balla ri ghabhail thar a chèile mu fhichead troigh bho làr gu mullach; tha e nas ìsle na sin air na beanntan agus nas àirde na sin anns na [[gleann|glinn]]. Tha araon am balla 's na tùir nas leithne gu h-ìosal na tha iad gu h-àrd, agus tha geatachan air am fosgladh trompa dh' ionnsaigh nam [[baile|bailtean]] air gach taobh. 

== Eachdraidh ==

Chuireadh am balla mòr seo suas leis na [[Sìonach|Sìonaich]] mu dhà cheud bliadhna mun do rugadh [[Crìosd]], airson an nàimhdean, na [[Tartaraich]] a chumail a-mach; ach an dèidh an saothair uile, fhuair na Tartaraich a-staigh agus thug iad fo chìs iad.
