Stèidhicheadh Dùn Dèagh Aonaichte fon ainm Dundee Hibernian ann an 1909. Ghabh iad seilbh air Pàirce Chlepinton, an dachaigh a bh`aig Dundee Wanderers; agus thug iad ainm ùr air: Pàirce Thanachais (Tannadice Park).
	
Bha a` chiad gheama a bh`aca riamh neo-fharpaiseach nuair a chluich iad ri Hibernian Dhùn Eideann air 18mh Lùnastal, 1909. Bha an dà sgioba co-ionann aig an deireadh, 1-1. 

A` chiad gheam farpaiseach a bh`aca ge-tà, b` ann ri Dundee Wanderers a bha e; bhuannaich na Wanderers an geama 2-1. An uairsin, ghlèidh iad Cupa Charrie ionadal ri Farfair 1-0 air 23mh An Giblean, 1910. 

An dèidh aon iomairt a-mhàin ann an Lìog a Tuath, chaidh a ghabhadh ann an Lìog na h-Alba air 7mh Og-mhios, 1910. Bha iad a` lìonadh beàrn a bh` air fosgladh nuair a cho-aonaich Ayr agus Ayr Parkhouse gus Ayr United a chruthachadh.

B`e Pàirc Thanachais làrach a` chiad gheama riamh a bh`aig Hibs Dhùn Dèagh ann an Lìog na h-Alba; Lìte Athletic an sgioba nan aghaidh. Ghlèidh Lìte 3-2 ach bha Hibs Dhùn Dèagh a` sìor chosnadh cliù dhaibh fhèin ann am farpaisean cupa. Bhuannaich iad cupa ionadal eile, an Cupa Siorrachd Fharfair, air a` chiad fheuchainn air 25 Màirt, 1911.

Thòisich Hibs Dhùn Dèagh air cluich ann an Cupa na h-Alba air 8mh Gearran, 1913. Bha a` chiad gheam` aca aig Pàirc Hampden far an do chaill iad 4-2 ri Queen`s Park. Nochd iad an uairsin airson a` chiad uair riamh ann an cuairt deireannach cupa nàiseanta anns an Dùbhlachd 1914. B` e sin an Scottish Qualifying Cup. Chaill iad ri Albion Rovers an dèidh dà gheama co-ionann.

Bhuail a` Chiad Chogadh Mòr ge-tà air ball-coise na h-Alba gu lèir, agus chan eil rian nach tugadh an ùpraid sin buaidh air Hibs Dhùn Dèagh cuideachd. Thugadh thairis Roinn a Dhà anns an robh Hibs an sàs, agus chaidh lìogan sgìreil a chur na h-àite. Bha Hibs Dhùn Dèagh a` sàs ann an Lìog an Ear rè àm a` chogaidh air fad. 

Thachair gu robh a` chiad gheama derby riamh ann an 1915 cuideachd ri Dùn Dèagh FC. `S e geama càirdeal a bh`ann aig Pàirc Dens fo chomhair 4,000 luchd-amhairc. Ghlèidh Dùn Deàgh FC an geama 4-0. 

Mar a bha cùisean a` tighinn air ais chun na h-àbhaist an dèidh a` chogaidh, lean Lìog na h-Alba orra Roinn a h-Aon a leudachadh. Cha deach Roinn a Dhà a stèidheachadh as ùr a-rithist ge-tà. Dh`fhàg Hibs Dhùn Dèagh an Lìog gus cur an aghaidh an co-dhùnaidh sin; b`iadsan an aon chlub a rinn a leithid. Thill iad gu Lìog an Ear agus ghlèidh iad ann an 1919/1920 e.
