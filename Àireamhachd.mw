’S e eòlas air làimhseachadh [[àireamh]]an a th’ ann an '''àireamhachd'''. Faodar àireamhan an ''cur ri chèile'', an ''dealachadh'', an ''iomadachadh'' agus an ''roinneadh'' agus tha comas-tuigse agus comas-cleachdaidh nan obrachaidhean seo èiseil dhuinn anns an t-saoghal mhòr.
 
’S e na h-àireamhan sìmplidh a tha air an cleachdadh airson cunntaidh. ’S e seo na h-àireamhan 1, 2, 3, 4, agus mar sin air adhart, ris an canar na h-àireamhan nàdarra ann am [[matamataig]]. Ach le bhith gan cur ri chèile agus gan dealachadh tha feumalachd àireamhan ùra – neoni agus na h-àireamhan àicheil – a’ tighinn mar coinneamh agus a’ leudachadh air ar tuigse àireamhan. Còmhla ris na h-àireamhan nàdarra, tha neoni agus na h-àireamhan àicheil a’ dèanamh suas [[àlach]] nan slàn-àireamhan. Tha roinneadh a’ toirt a-steach bun-bheachd nam [[bloigh (matamataig)|bloigh]]ean agus an tuigse gum faod luach a bhith air àireimh eadar dà shlàn-àireimh. Mar eisimpleir, eadar a trì agus a ceithir tha 3.25, 3.617, 3.001 agus an uiread de luachan gun chrìoch, agus gabhaidh àireamhan am meas mar gum biodh sreath leantainneach dhiubh. Uaireannan, tha seo air a riochdachadh le loidhne àireamh. Tha na slàn-àireamhan air an riochdachadh air an [[loidhne]] le [[puing]]ean aig beàrnan cunbhalach, agus àireamh sam bith eile le [[puing]] aig àite sam bith air an loidhne. ’S e fìor-àireamh a chanar ri àireimh air am biodh luach sam bith.


==Cur-ris (+)==

’S e '''cur-ris''' bun-obrachadh na h-àireamhachd far an cuirear [[àireamh]] ri àireimh eile airson '''suim''' a dhèanamh. Canar '''suimeadh''' ris cuideachd. ’S e obrachadh eadar dà àireimh, ach ’s urrainnear grunnan àireamh a chur ri chèile ma chuirear an treas àireamh ri suim a’ chiad dà, an ceathramh ri suim a trì, agus mar sin air adhart. Tha dà fheart chudromach aig cur-ris. Cha tèid an suim a-rèir:
* òrdugh suimidh:
::17 + 5 + 63 = 22 + 63 = 85
::17 + 5 + 63 = 17 + 68 = 85
::agus seo an Lagh [[Co-thiomsachd|Co-thiomsach]],
* òrdugh àireamhan:
::24 + 69 = 93
::69 + 24 = 93
::agus seo an Lagh [[Co-iomlaideachd|Co-iomlaideach]].


==Toirt air falbh (−)==

’S e '''toirt air falbh''' an t-obrachadh mùiteach ri cur-ris. Far a bheil dà [[àireamh|àireimh]] air an cur ri chèile agus suim a dhèanamh, tha ''toirt air falbh'' a’ dealachadh àireimh bhon t-suim. ’S e a’ bhuil aice an diofar eadar dà àireimh. Mar eisimpleir:
::27 − 8 = 19
Ma bheirear àireamh air falbh bho àireamh nas lugha, ’s e '''àireamh àicheil''' a tha anns a’ bhuil:
::14 − 36 = −22
Ann an [[cunntasachd]], thathar a’ dèanamh mìneachadh air àireimh àicheil mar suim air a ghabhail air iasad gu bhith ag ath-dhìoladh.

Tha e soilleir nach eil toirt air falbh a’ cumail ris an Lagh [[Co-iomlaideachd|Co-iomlaideach]] no an Lagh [[Co-thiomsachd|Co-thiomsach]]. Tha a’ bhuil aice an urra ris òrdugh nan àireamhan:
::15 − 7 ≠ 7 − 15
agus òrdugh an dealachaidh:
::22 − 14 − 7 = 8 − 7 = 1
::22 − 14 − 7 = 22 − 7 = 15
Mar sin tha e nas goireasaich a bheachdachadh oirre mar gum biodh i na suimeadh le àireamhan àicheil. Anns an dòigh seo:
::22 + (−14) + (−7) = (22 + (−14)) + (−7) = (22 − 14) + (−7) = 8 + (−7) = 8 − 7  = 1
::22 + (−14) + (−7) = 22 + ((−14) + (−7)) = 22 + (− 14 − 7) = 22 + (−21) = 22 − 21  = 1
Tha cur-ris a’ cumail ris na Laghan [[Co-thiomsachd|Co-thiomsach]] agus [[Co-iomlaideachd|Co-iomlaideach]] co-dhiù a tha na h-àireamhan dearbh no àicheil.


==Iomadachadh (× no ·)==

’S e cur-ris a tha aig bun '''iomadachaidh''' cuideachd. Le bhith ag ràdh gu bheil 4 uiread 9 a’ dèanamh 36, tha sinn ag ràdh gu bheil:
::9 + 9 + 9 + 9 = 36
Agus ’s e geàrr-sgrìobhadh a th’ ann:
::4 × 9 = 36
Canar '''toradh''' ri buil iomadachaidh, agus ma tha 9 air a h-iomadachadh le 4, ’s e '''iomadair''' a th’ ann a 4. Chionns gu bheil iomadachadh a’ cumail ris an Lagh [[Co-iomlaideachd|Co-iomlaideach]] agus tha:
::4 × 9 = 9 × 4
chan eil e gu diofar co dhiubh a tha na h-iomadair. Uaireannan thathar ag ràdh '''factaran''' ris an dà àireimh a tha air an iomadachadh.
Tha iomadachadh a’ cumail ris an Lagh [[Co-thiomsachd|Co-thiomsach]] cuideachd:
::3 × 4 × 5 = 12 × 5 = 60
::3 × 4 × 5 = 3 × 20 = 60
’S e '''ionnanachd''' an iomadachaidh a th’ anns a h-aon. ’S e sin ri ràdh gun dèante an aon [[àireamh]] nam biodh àireamh air a h-iomadachadh leis a h-aon.
Agus ’s e '''co-thionndadh''' àireimh am [[bloigh (matamataig)|bloigh]] far a bheil an àireamh fhèin na seòrsaiche agus a h-aon na h-àireamhaiche. Mar eisimpleir ’s e co-thionndadh 5 a tha ann an <sup>1</sup>/<sub>5</sub>. Dhèante a h-aon nan iomadaichte àireamh leis a’ cho-thionndadh:
::<sup>1</sup>/<sub>5</sub> × 5 = 1
Tha feart cudromach eile aig iomadachadh. Far a bheil iomadair agus suim, faodaidh an t-iomadair a bhith air a sgaoileadh a-measg àireamhan na suime:
::7  × ( 14 + 9 – 4) = (7 × 14) + (7 × 9) − (7 × 4)
Canar Lagh an Sgaoilidh ri seo.


==Roinneadh (÷ no /)==

’S e '''roinneadh''' an t-obrachadh mùiteach ri iomadachadh. Canar an '''roinn-àireamh''' ri buil roinneadh '''duaise-roinne''' le '''roinniche'''. 
::''roinn-àireamh'' = ''duais-roinn'' ÷ ''roinniche''.
... agus dhèante an duais-roinn nam biodh an roinn-àireamh air a h-iomadachadh leis an roinniche.
Faodaidh [[àireamh]] sam bith a bhith na roinniche ach neoni a-mhàin. Tha roinneadh le neoni gun bhrìgh.
Cha chum roinneadh ris na Laghan [[Co-thiomsachd|Co-thiomsach]] no [[Co-iomlaideachd|Co-iomlaideach]] agus tha e nas goireasaich a bheachdachadh oirre mar iomadachadh le co-thionndaidhean. Mar eisimpleir:
::73 ÷ 21 = 73 × <sup>1</sup>/<sub>21</sub>
Anns an riochd seo tha feartan iomadachaidh air an glèidheadh.


==Cumhachdan==
 
Ma tha [[àireamh]] air a h-iomadachadh leatha fhèin, faodar a geàrr-sgrìobhadh mar a leanas:
::9<sup>2</sup> = 9 × 9
::9<sup>3</sup> = 9 × 9 × 9
::9<sup>4</sup> = 9 × 9 × 9 × 9.
Tha am for-sgriobta a’ sealltainn na h-uiread de naoidhean a tha air an iomadachadh le chèile mar os cionn. Canar a’ '''chumhachd''' ris an fhor-sgriobta seo. Mas a h-aon a’ chumhachd, ’s e an àireamh fhèin a th’ innte:
::4<sup>1</sup> = 4.
Tha briathran sònraichte againn ma tha a’ chumhachd co-ionnan ris a dhà no a trì. Canaidh sinn gu bheil an àireamh '''ceàrnaichte''' no '''ciùbaichte''' fa leth. A-mach air seo canar gu bheil an àireamh (togte) chun na ceathramh/ còigeamh/ ... cumhachd. Canar '''bonn''' ris an àireimh a tha togte chun cumhachd.

Tha riaghailt chudromach iomadachaidh a dh’àireamhan leis an aon bhonn:
::7<sup>2</sup> × 7<sup>3</sup> = (7 × 7) × (7 × 7 × 7) = 7<sup>5</sup>.
::''a''<sup>n</sup> × ''a''<sup>m</sup> = ''a''<sup>m + n</sup>
’S e sin ri ràdh, ma tha dà àireimh ann leis an aon bhonn...
::''iomadachadh = suimeadh nan cumhachdan''.
Tha e soilleir cuideachd:
::<math>6^3 \div 6^2 = \frac{6 \times 6 \times 6}{6 \times 6} = 6 </math>
’S e sin ri ràdh gu bheil a<sup>m</sup> ÷ a<sup>n</sup> = a<sup>m – n</sup>. Bhon riaghailt os cionn  ''a''<sup>m – n</sup> = ''a''<sup>m</sup> × ''a''<sup>–n</sup> agus bhon tuigse gu bheil roinneadh an aon rud ri iomadachadh leis a’ cho-thionndadh: 
::<math>a^m \div a^n = a^m \times \frac {1} {a^n} </math>
tha mìneachadh air a dhèanamh air cumhachd àicheil mar a leanas:
::<math>a^{-n} = \frac {1} {a^n} </math>
Chionns gu bheil:  <math> 4 \times \tfrac {1} {4} = 1 </math>  agus: <math> 4 \times \tfrac{1}{4} = 4^1 \times 4^{-1} = 4^0 </math>   agus gum faighear an aon bhuil le bonn sam bith, thathar a’ toirt brìgh don chumhachd neoni. ’S e a h-aon a th’ ann an àireimh sam bith chun na cumhachd neoni.
::''a''<sup>0</sup> = 1.

===Cumhachdan chumhachdan===

Tha 2<sup>3</sup> = 8, agus tha 8<sup>2</sup> = 8 × 8. Mar sin tha:
::(2<sup>3</sup>)<sup>2</sup> = 2<sup>3</sup> × 2<sup>3</sup> = 2<sup>6</sup>
agus tha dara riaghailt aig àireamhan leis an aon bhonn. ’S e sin...
:''Ma tha àireamh, a tha togte chun cumhachd, ath-thogte chun cumhachd eile, tha na cumhachdan air an iomadachadh.''
’S e sin:
::(a<sup>m</sup>)<sup>n</sup> = a<sup>m × n</sup>.


==Freumhan==

Ma tha   2<sup>2</sup> = 4  canaidh sinn gu bheil 2 na '''freumh ceàrnagach''' de 4 agus tha seo air a sgrìobhadh 2 = √4. Anns an aon dòigh, ma tha:
::<math> 3^3 = 27; \qquad 3 = \sqrt[3]{27}</math>
::<math> 4^4 = 256; \qquad 4 = \sqrt[4]{256}</math>.
’S e <math>\sqrt[3]{}</math> am '''freumh ciùbach''' ach chan eil briathran sònraichte aig a’ chòrr. Canar an ceathramh/ còigeamh/ .../ ''n''<sup>mh</sup>  freumh ris a’ chòrr.
Chionns gu bheil:
::<math>(\sqrt{5})^2 = 5^1 = (5^{\tfrac{1}{2}})^2</math>
...bho riaghailt iomadachadh nan cumhachdan, tha againne:
::<math> \sqrt{5} = 5^{\tfrac{1}{2}}</math>
::<math> \sqrt[3]{5} = 5^{\tfrac{1}{3}}</math>
::<math> \sqrt[4]{5} = 5^{\tfrac{1}{4}}</math>
Tha e soilleir cuideachd gu bheil: 
::<math>(\sqrt[4]{7})^3 = 7^{\tfrac{3}{4}}</math> 
agus gum faod cumhachd a bhith na bloigh cuideachd.


==Log-àireamhan==

’S urrainnear [[àireamh]] dhearbh sam bith a’ sgrìobhadh anns an riochd ''a''<sup>n</sup> agus ''n'' na fìor-àireamh. Ma sgrìobh sinn ''x'' = ''a''<sup>n</sup> tha e soilleir nam biodh (agus ''a'' ≥ 1):
::{|-
|''n'' > 1; || ||''x'' > ''a''
|-
|''n'' = 1; || ||''x'' = ''a''
|-
|0 < ''n'' < 1; || ||1 < ''x'' < ''a''
|-
|''n'' = 0; || ||''x'' = 1
|-
|''n'' < 0; || ||0 < ''x'' < 1
|}
... agus gu bheil ''n'' ann do gach luach ''x'' > 0. Chan eil ''n'' ann far am bi ''a''<sup>n</sup> = 0, agus chan eil ''n'' ann do àireamhan àicheil.
Canar '''log-àireamh le bonn ''a'' ''' ri ''n'', agus sgrìobhar...
::''n'' = log<sub>a</sub>(''x'')
Chan eil ann ach dà luach a tha cumanta mar bhonn log-àireamhan. Is iad seo 10 agus an àireamh sònraichte ''e''. ’S e bonn nan log-àireamhan nàdarra a tha ''e'', agus ’s e [[àireamh eucoimeasta]] a th’ innte
::''e'' = 2.71828182845904523536028747135...
ach tha feartan àraidh aig log-àireimh nàdarra.
::{|-
|log<sub>10</sub>(5) = 0.69897...||  ||log<sub>e</sub>(5) = 1.6094379...
|-
|log<sub>10</sub>(10) = 1||  ||log<sub>e</sub>(10) = 2.302585...
|-
|log<sub>10</sub>(50) = 1.69897...||  ||log<sub>e</sub>(50) = 3.9120230...
|-
|log<sub>10</sub>(100) = 2 ||  ||log<sub>e</sub>(100) = 4.60157...
|}
’S e feartan nan cumhachdan feartan nan log-àireamhan. Gus dà àireimh a dh’iomadachadh, tha na log-àireamhan aca air an cur-ris. Gus àireamh a thogail chun cumhachd, tha an log-àireamh aice air iomadachadh leis a’ chumhachd.

Ann an [[coimpiutaireachd]] agus air [[àireamhair]]ean, tha e cumanta a sgrìobhadh ''log'' an àite ''log''<sub>10</sub> agus ''ln'' an àite ''log''<sub>e</sub> ach ann am [[matamataig]] agus ann am [[fiosaig]], mar as cumanta ’s e brìgh ''log''<sub>e</sub> a th’ ann far a bheil ''log'' air a sgrìobhadh gun fho-sgriobta.

Far a bheil:
::''n'' = log (''x'')
agus ''n'' na log-àireamh ''x'', thathar ag ràdh gu bheil ''x'' na h-'''anti-log-àireamh''' ''n''.

[[category:Matamataig]]

[[ar:حساب]]
[[bn:পাটীগণিত]]
[[br:Aritmetik]]
[[ca:Aritmètica]]
[[cs:Aritmetika]]
[[da:Aritmetik]]
[[de:Arithmetik]]
[[en:Arithmetic]]
[[eo:Aritmetiko]]
[[es:Aritmética]]
[[fa:حساب]]
[[fi:Aritmetiikka]]
[[fr:Arithmétique]]
[[gl:Aritmética]]
[[he:אריתמטיקה]]
[[hi:अंकगणित]]
[[hr:Aritmetika]]
[[ia:Arithmetica]]
[[id:Aritmatika]]
[[io:Aritmetiko]]
[[is:Talnareikningur]]
[[it:Aritmetica]]
[[ja:算数]]
[[jbo:sapme'ocmaci]]
[[ka:არითმეტიკა]]
[[ko:산술]]
[[la:Arithmetica]]
[[lt:Aritmetika]]
[[mk:Аритметика]]
[[nl:Rekenen]]
[[no:Aritmetikk]]
[[pl:Arytmetyka]]
[[pt:Aritmética]]
[[qu:Yupa hap'ichiy]]
[[ro:Aritmetică]]
[[ru:Арифметика]]
[[sc:Aritmètica]]
[[simple:Arithmetic]]
[[sk:Aritmetika]]
[[sl:Aritmetika]]
[[sr:Аритметика]]
[[sv:Aritmetik]]
[[sw:Hesabu]]
[[ta:எண்கணிதம்]]
[[th:เลขคณิต]]
[[tl:Aritmetika]]
[[tr:Aritmetik]]
[[uk:Арифметика]]
[[ur:حساب]]
[[yi:חשבון]]
[[zh:算术]]
[[zh-classical:算術]]
