B' e seo [[blàr]] a chuireadh faisg air [[Sruighlea]] aig [[Allt a' Bhonnaich]] eadar arm [[Albannach]] fo stiùir [[Rìgh Raibeart Brus]] agus arm [[Sasannach]] le [[Rìgh Eideard II]] air a cheann, ann an [[1314]]. Bhuannaich na h-Albannaich, 's theirear nach do chaill [[Sasann]] riamh blàr a b' fhuiltiche. Theirear cuideachd nach do bhuannaich [[Alba]] blàr riamh ann an linn sam bith, a b' fheumaile dhi na '''Blàr Allt a' Bhonnaich'''.

== Toradh a' Bhlàir ==

Bha cumhachd Shasainn cho mòr air a briseadh an dèidh a' bhlàir 's nach b' urrainn dhi na b' fhaide feachd de [[eachraidh]] 's de [[coisichean|choisichean]] armaichte a thaomadh a-nall air Alba a-rithist. Leis a' bhuaidh seo, bha làn shaorsa air a cosnadh, ged a lean an còmhrag ri Sasann ri linn Eideird, agus ann an dàrna bliadhna de rioghachadh [[Eideard III]], chaidh an t-sìth a nasgadh ri Alba, leis an do dh' aidich rìgh Shasainn gun robh Alba saor bho siud a-mach gu bràth bho thighearnas sam bith a bhith aig [[rìgh|rìghrean]] Shasainn thairis oirre. Gus an t-sìth seo a dhèanamh na bu treise dh' aontaich Eideard gum biodh [[Ioanna]], a phiuthar, air a pòsadh ri [[Dàibhidh]], mac agus oighre rìgh Alba. Rinneadh an còrdadh seo sa bhliadhna [[1328]].

== Comharran sònraichte a' bhlàir. ==

*Aig an àm, bha [[Èirinn]], mòran den [[an Fhraing|Fhraing]], a thuilleadh air Sasann fo thighearnas rìgh Shasainn.

*Ron bhlàir, b' iad [[Sìr Tòmas Randolph]], mac a pheathair, [[Morair Seumas Dùghlas]] agus [[Sìr Eideard Brus]], a bhràthair fhèin, [[seanalair|Seanalairean]] a b' àirde a bh' aig rìgh Raibeart os cionn na h-[[armailt]], agus fodha fhèin. Chùm e obair riutha eadar a sia 's a seachd de bhliadhnachan na bha de [[caisteal|chaistealan]] san [[rìoghachd]] a spìonadh à làmhan nan Sasannach ann.

*Mar sin, ro àm a' bhlàir, b' e [[Caisteal Sruighlea]] an aon [[daingneach]] a bha nis aig na Sasannaich ann an Alba. Nuair a chunnaic 's a chuala [[àrd-mhaithean]] Shasainn mar a bha an gnothach, cha leigeadh iad tàmh no fois don rìgh gus am falbhadh e fhèin do Alba air cheann armailt cho lìonmhor 's a b' urrainn dha thogail. B' èiginn dha falbh. Chaidh armailt Shasannach, is [[Èireannach]], is [[Frangach|Fhrangach]] a thogail san robh 100, 000 fear, eadar choisichean is eile, 's thriall an rìgh fhèin a-nall do Alba air an ceann.

*Bha eadhon cuid de na h-Albannaich fhèin, thall 's a-bhos, nach robh fhathast ag aideachadh Raibeart mar an rìgh dlìgheach; an dèidh sin, bha fios aig gach inbhe shluaigh air a' [[Gàidhealtachd|Ghàidhealtachd]] cho math 's air a' [[Galltachd|Ghalltachd]], dè ris am faodadh sùil a bhith aca nam faigheadh rìgh Shasainn cothrom ruith mar thuil thairis air an [[tìr]] a-rithist. Agus 's e a rùnaich iad, a tuath 's a deas, an strìthean 's an cogaidhean beaga fhèin a leigeil fo làr car greis, agus an guaillean a chur ri chèile còmhla ris an rìgh an aghaidh nàmhaid coitcheann na rìoghachd. Chan eil iomradh air gu robh uiread riamh de na [[Gàidheal|Gàidheil]] an aon Bhlàir còmhla ris na [[Gall|Goill]], 's a bh' ann latha Allt a' Bhonnaich. Tha [[Seanalair Stiùbhairt]] ag innse dhuinn gu robh na h-ochd [[ceann-feadhna|cinn-fheadhna]] dheug seo a leanas an làthair an latha ud.

*MacAoidh
*Mac an Tòisich
*Mac a' Phearsain
*an Camshrònach
*an Sincleireach
*an Caimbeulach
*am Mengiseach
*MacGilleathain
*an Sutharlanach
*an Robastonach
*an Granndach
*am Frisealach
*MacPhàrlain
*an Rosach
*MacGriogair
*an Rothach
*MacCoinnich
*MacCuaraidh

*Tha e soilleir gu robh na Gàidheil a' dèanamh suas roinn nach bu bheag de armailt na rìoghachd an latha ud. A dh' aindeoin gach tional a bh' ann, a tuath is deas, cha bu mhotha na 30,000 [[saighdear]] a fhuair an rìgh chun na h-àraich. Bha seo na bu lugha na an treas cuid den [[feachd|fheachd]] Shasannach. Cha b' e mhàin sin, ach bha na Sasannaich air an armachadh cho math ri feachd san [[Roinn-Eòrpa]] aig an àm ud, no na b' fheàrr. Bha na [[fear-bogha|fir-bhogha]] Shasannach air an ionnsachadh gu foirfeachd ann an cleachdadh an cuid fhèin de eòlas arm.

== Innleachd is ullachadh ==

Ach, a dh' aindeoin sin uile, threòraich rìgh Raibeart an t-arm sìos do chòmhnard a tha faisg air Sruighlea ris an abrar [[a' Phàirc]]. 'S ann dlùth don Phàirc sin agus air grunnd na b'ìsle a dh'fheumadh an t-arm Sasannach gabhail seachad tro bhoglaich is shruthan uisge. Bha mar seo roghainn làraich aig na h-Albannaich. 

Bha làn fhios aig an rìgh ge dè an rathad 's an t-òrdagh san robh an fheachd a' tighinn. Nuair a nochd iad mu dheireadh bhon [[An Eaglais Bhreac|Eaglais Bhric]], bha rìgh Raibeart an dèidh an t-arm Albannach a tharraing an òrdagh bho dheas gu tuath, 's a bha fios aige a bhith ro fhàbharrach. Bha e air àireamh mòr shlochd a chladhadh rè na h-oidhche anns an talamh chòmhnard trom feumadh an eachraidh Shasannach ruith ann a bhith dol a chaomhnadh na fir-bhogha, agus beòil nan slochd a chòmhdachadh thairis a-rithist leis na sgrathaidh a bha air a thoirt àsta an toiseach. Agus, far nach robh slochd bha bioran geura de fhiodh cruaidh an seo 's an siud air an sàthadh san talamh, 's gu leòr ris den cheann bhiorach gu each sam bith a sheasadh air aon dhiubh a dhèanamh cuagach.

Bha ceann a deas an airm a' ruigsinn gu bruachan Allt a' Bhonnaich a tha an sin cho creagach 's nach b' urrainn eachraidh sam bith ionnsaigh a thoirt orra air an làimh sin, 's bha ceann tuath an airm a' ruigsinn glè dhlùth air baile Shruighlea. Bha àireamh mòr [[seirbhiseach|sheirbhiseach]], nach robh idir fo [[armachd]] a' leantainn a' [[camp|chaimp]]; [[gille cartach|gillean cartach]], co-chàirdean 's a leithid sin. Dh'òrdaich rìgh Raibeart an [[dream]] sin uile air falbh gu cùl [[cnoc|cnuic]] a bha tuath air àite na h-armailt, ris an abrar "[[Cnoc nan gillean]]" bhon latha sin.

Dh'innis an Rìgh dha na saighdearan aige gu robh e fhèin rùnaichte air a' bhuaidh a thoirt a-mach, no tuiteam air an àraich, 's nach robh teicheadh gu bhith ann.

[[bg:Битка при Банокбърн]]
[[cs:Bitva u Bannockburnu]]
[[cy:Brwydr Bannockburn]]
[[da:Slaget ved Bannockburn]]
[[de:Schlacht von Bannockburn]]
[[en:Battle of Bannockburn]]
[[es:Batalla de Bannockburn]]
[[fr:Bataille de Bannockburn]]
[[ga:Cath Allt a' Bhonnaich]]
[[hr:Bitka kod Bannockburna]]
[[it:Battaglia di Bannockburn]]
[[nl:Slag om Bannockburn]]
[[ja:バノックバーンの戦い]]
[[no:Slaget ved Bannockburn]]
[[pl:Bitwa pod Bannockburn]]
[[pt:Batalha de Bannockburn]]
[[ru:Битва при Бэннокберне]]
[[simple:Battle of Bannockburn]]
[[sk:Bitka pri Bannockburne]]
[[sr:Битка код Бенокберна]]
[[fi:Bannockburnin taistelu]]
[[sv:Slaget vid Bannockburn]]
[[tr:Bannockburn Savaşı]]
[[zh:班诺克本之战]]
